<!DOCTYPE html>
<html lang="eo">
<head>
<meta charset="utf-8"><style>
#pg-header div, #pg-footer div {
    all: initial;
    display: block;
    margin-top: 1em;
    margin-bottom: 1em;
    margin-left: 2em;
}
#pg-footer div.agate {
    font-size: 90%;
    margin-top: 0;
    margin-bottom: 0;
    text-align: center;
}
#pg-footer li {
    all: initial;
    display: block;
    margin-top: 1em;
    margin-bottom: 1em;
    text-indent: -0.6em;
}
#pg-footer div.secthead {
    font-size: 110%;
    font-weight: bold;
}
#pg-footer #project-gutenberg-license {
    font-size: 110%;
    margin-top: 0;
    margin-bottom: 0;
    text-align: center;
}
#pg-header-heading {
    all: inherit;
    text-align: center;
    font-size: 120%;
    font-weight:bold;
}
#pg-footer-heading {
    all: inherit;
    text-align: center;
    font-size: 120%;
    font-weight: normal;
    margin-top: 0;
    margin-bottom: 0;
}
#pg-header #pg-machine-header p {
    text-indent: -4em;
    margin-left: 4em;
    margin-top: 1em;
    margin-bottom: 0;
    font-size: medium
}
#pg-header #pg-header-authlist {
    all: initial;
    margin-top: 0;
    margin-bottom: 0;
}
#pg-header #pg-machine-header strong {
    font-weight: normal;
}
#pg-header #pg-start-separator, #pg-footer #pg-end-separator {
    margin-bottom: 3em;
    margin-left: 0;
    margin-right: auto;
    margin-top: 2em;
    text-align: center
}

    .xhtml_center {text-align: center; display: block;}
    .xhtml_center table {
        display: table;
        text-align: left;
        margin-left: auto;
        margin-right: auto;
        }</style><title>
      La Alaska Stafeto kaj Kaptitoj de la Glacirokoj
    </title>
<style>@media screen {
    body {
        padding-right: 10%;
        padding-left: 10%
        }
    }
.pagedjs_page_content > div {
    padding-right: 10%;
    padding-left: 10%
    }
div#titolpagho {
    text-align: center;
    line-height: 2;
    margin-top: 4em
    }
div.kom {
    text-align: center;
    font-size: 90%;
    margin-top: 3em;
    margin-bottom: 4em
    }
h1 {
    word-spacing: 0.5em
    }
h2 {
    text-align: center;
    font-size: 2em;
    padding-top: 4em
    }
h3 {
    text-align: center;
    font-size: 1.2em;
    padding-top: 4em;
    margin-bottom: 2em
    }
.rubriko, .paghfino {
    text-align: center;
    font-style: italic;
    font-size: 1.2em
    }
.notosigno {
    font-size: 0.8em;
    vertical-align: super
    }
.piednoto {
    margin-left: 10%;
    margin-right: 10%;
    font-size: 0.9em
    }
.gesp {
    letter-spacing: 0.3em
    }
hr.tb {
    width: 50%;
    margin-top: 1.5em;
    margin-bottom: 1.5em
    }
p.sig {
    text-align: right;
    margin-right: 2em
    }
div#tpnotoj {
    border: dashed 1px;
    padding: 1em;
    margin-top: 4em
    }
td {
    padding-left: 1em
    }
td.numero {
    text-align: right
    }</style>
<link rel="schema.dc" href="http://purl.org/dc/elements/1.1/">
<link rel="schema.dcterms" href="http://purl.org/dc/terms/">
<meta name="dc.title" content="La Alaska stafeto kaj Kaptitoj de la glacirokoj">
<meta name="dc.language" content="eo">
<meta name="dcterms.source" content="https://www.gutenberg.org/files/32480/32480-h/32480-h.htm">
<meta name="dcterms.modified" content="2025-10-13T12:56:30.809648+00:00">
<meta name="dc.rights" content="Copyrighted. Read the copyright notice inside this book for details.">
<link rel="dcterms.isFormatOf" href="http://www.gutenberg.org/ebooks/32480">
<meta name="dc.creator" content="Omelka, František, 1904-1960">
<meta name="dc.subject" content="Seppala, Leonhard, 1877-1967-- Fiction">
<meta name="dc.subject" content="Dogsledding -- Alaska -- Fiction">
<meta name="dcterms.created" content="2010-05-22">
<meta name="generator" content="Ebookmaker 0.13.8 by Project Gutenberg">
<meta property="og:title" content="La Alaska stafeto kaj Kaptitoj de la glacirokoj">
<meta property="og:type" content="Text">
<meta property="og:url" content="https://www.gutenberg.org/cache/epub/32480/pg32480-images.html">
<meta property="og:image" content="https://www.gutenberg.org/cache/epub/32480/pg32480.cover.medium.jpg">
</head>
<body><section class="pg-boilerplate pgheader" id="pg-header" lang="en"><h2 id="pg-header-heading" title="">The Project Gutenberg eBook of <span lang="eo" id="pg-title-no-subtitle">La Alaska stafeto kaj Kaptitoj de la glacirokoj</span></h2>
    
<div>This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at <a class="reference external" href="https://www.gutenberg.org">www.gutenberg.org</a>. If you are not located in the United States,
you will have to check the laws of the country where you are located
before using this eBook.</div>

<div><div>*** This is a COPYRIGHTED Project Gutenberg eBook. Details Below. ***</div>
<div>***     Please follow the copyright guidelines in this file.      ***</div>
</div>

<div class="container" id="pg-machine-header"><p><strong>Title</strong>: La Alaska stafeto kaj Kaptitoj de la glacirokoj</p>
<div id="pg-header-authlist">
<p><strong>Author</strong>: František Omelka</p>
</div>
<p><strong>Release date</strong>: May 22, 2010 [eBook #32480]<br>
                Most recently updated: February 5, 2020</p>

<p><strong>Language</strong>: Esperanto</p>

<p><strong>Credits</strong>: Produced by Miroslav Malovec, Andrew Sly, and Charles Coulston</p>

</div><div id="pg-start-separator">
<span>*** START OF THE PROJECT GUTENBERG EBOOK LA ALASKA STAFETO KAJ KAPTITOJ DE LA GLACIROKOJ ***</span>
</div></section><pre></pre>
<div id="titolpagho">
<h1>
        LA ALASKA STAFETO
      </h1>
<p>
        kaj
      </p>
<h1>
        KAPTITOJ DE LA GLACIROKOJ
      </h1>
<p>
        Originale verkitaj en Esperanto<br> de<br> F. OMELKA
      </p>
<p>
        1952
      </p>
<p>
        THE ESPERANTO PUBLISHING COMPANY LTD.
      </p>
<p>
        RICKMANSWORTH, ANGLUJO
      </p>
</div>
<div class="kom">
<p>
        La manuskripton zorge korektis<br> S-ro Mason Stuttard, al kiu mi<br>
        esprimas mian plej koran dankon.
      </p>
<p style="padding-left:3em;">
        F.O.
      </p>
</div>
<div class="kom">
<p>
        Ambaŭ rakontoj originale aperis en <i>Esperanto</i>, la revuo de
        Universala Esperanto-Asocio.
      </p>
</div>
<h4>
      Iom pri la aŭtoro
    </h4>
<p>
      Opiniante ke multaj legantoj volas iom scii pri la aŭtoro de la
      legata libro, ni petis biografajn informojn de S-ro Omelka. Plej bone ni
      citu el lia responda letero.
    </p>
<p class="sig">
      Gottwaldov-Otrokovice, 27.X.1951.
    </p>
<p>
      Mi naskiĝis en la jaro 1904 en Staré Město-Uherské
      Hradiště, Ĉeĥoslovakujo. Post studoj en gimnazio mi
      fariĝis instruisto. En tiu ĉi okupo mi trovis plenan feliĉon;
      kiam estis al mi donitaj pli altrangaj postenoj, mi post mallonga tempo
      revenis en la klason, ĉar laboro kun la vivanta materialo estas por
      mi la plej interesa.
    </p>
<p>
      Dum libertempo mi verkas librojn. Plej multaj estas dediĉitaj al la
      infanoj. Mi preferas aventurajn motivojn, sed mi ĉiam klopodas per
      aventuraj verkoj samtempe eduki al solidareco, kamaradeco, aŭdaco,
      sinoferemo kaj aliaj similaj ecoj. Mi uzas nur tiajn temojn, kiujn donas
      la vivo mem.
    </p>
<p>
      La plej granda aventuro de mia propra vivo estis la tago, kiam mi eklernis
      Esperanton. Tio okazis en la jaro 1932. La bone konata Cseh-instruisto,
      Dolfa Bartoŝik, gvidis la kurson, kiun mi vizitis. Tiam mi
      kompreneble ne povis scii, kiom pliriĉigos mian vivon la internacia
      lingvo. Tuj en la unua jaro de mia Esperantiĝo mi korespondis kun
      Lidia Zamenhof, petante ŝin pri rajto traduki ŝiajn
      Esperantlingvajn rakontojn <i>Halinjo</i> kaj <i>Araneo</i> en Ĉeĥan
      lingvon. Baldaŭ mi komencis verki en Esperanto. Kelkaj rakontoj en
      antaŭmilita <i>Heroldo</i>, Esperanto-prelegoj en Ĉeĥoslovakaj
      radiostacioj, libreto por infanoj <i>Aventuro de Antonio</i>, k.t.p.
      Gvidanto de multaj Esperanto-kursoj, prezidanto de du kluboj mi fariĝis.
      Sekvis vico da eksterlandaj gesamideanoj, kiuj vizitis mian patrujon (J.
      R. Scherer, geedzoj Seppik, Hadzi Mustafa Raden, s-ino Alamö el
      Svedulo kaj aliaj)—iliaj prelegoj estis ne nur por mi, sed ankaŭ
      por vasta publiko la pruvo, ke Esperanto ne estas ia nebula fantomo aŭ
      ludilo, sed grava faktoro por interkompreniĝo de la popoloj.
    </p>
<p>
      Multajn bonajn amikojn donis al mi Esperanto. Kiel ne rememori ĉi tie
      precipe du Kanadajn amikojn W. H. Fenton kaj Jack Scrivener, kiuj donis al
      mi tre valorajn informojn antaŭ ol mi komencis verki la <i>Stafeton!</i>
</p>
<p>
      Vi demandas ankaŭ pri mia familio. Mia edzino lernis Esperanton
      samtempe kun mi. Ŝi estas ĉiam la unua legantino de miaj
      manuskriptoj. Ŝiaj trafaj kritikoj ege helpas min. Mia filino studas—ankaŭ
      ŝi estas Esperantistino.
    </p>
<p>
      Esperanton mi rigardas kiel tre taŭgan kaj valoran helpanton en
      batalo por la tutmonda paco. Malgraŭ ĉiuj malfacilaĵoj de
      la nuna tempo mi firme kredas, ke la nobla ideo de L. L. Zamenhof fine
      efektiviĝos.
    </p>
<p>
      Pardonu afable, kara amiko Goldsmith, ke mi tiom babilis pri mi mem. Sed
      la kulpulo en tiu ĉi afero estas vi.
    </p>
<p>
      Sincere vin salutas via Ĉeĥoslovaka amiko.
    </p>
<p class="sig">
<i>F. Omelka</i>.
    </p>
<div class="kom">
<p>
        Al la memoro de siaj gepatroj<br> dediĉas<br> la aŭtoro
      </p>
</div>
<h4>
      Enhavo
    </h4>
<table data-summary="enhavootablo">
<tbody><tr>
<td class="numero">
          I.
        </td>
<td>
          Epidemio
        </td>
</tr>
<tr>
<td class="numero">
          II.
        </td>
<td>
          Ĝemantaj dratoj
        </td>
</tr>
<tr>
<td class="numero">
          III.
        </td>
<td>
          Propono
        </td>
</tr>
<tr>
<td class="numero">
          IV.
        </td>
<td>
          La volontuloj
        </td>
</tr>
<tr>
<td class="numero">
          V.
        </td>
<td>
          La stafeto
        </td>
</tr>
<tr>
<td class="numero">
          VI.
        </td>
<td>
          Leonard Seppala
        </td>
</tr>
<tr>
<td class="numero">
          VII.
        </td>
<td>
          Inter vivo kaj morto
        </td>
</tr>
<tr>
<td class="numero">
          VIII.
        </td>
<td>
          Gunnard Kasson
        </td>
</tr>
<tr>
<td class="numero">
          IX.
        </td>
<td>
          En la lasta momento
        </td>
</tr>
<tr>
<td class="numero">
          X.
        </td>
<td>
          La atingita celo
        </td>
</tr>
<tr>
<td class="numero">
          XI.
        </td>
<td>
          Fino
        </td>
</tr>
</tbody></table>
<h3>
      Antaŭparolo
    </h3>
<p>
<i><span class="gesp">ALASKO</span>—malproksima lando en amerika
      nordo. Malmilda lando de kruelaj frostaj kaj neĝblovadoj. La lando de
      longa vintro kaj mallonga somero. La lando de senfinaj kaj dezertaj ebenaĵoj,
      de ĉielatingaj montoj kaj rabaj fluoj de riveroj. La lando, kiu en la
      fino de la pasinta jarcento fortege spiregis pro la alfluo de orministoj,
      kiujn tien allogis febraj fantomoj de oraj vejnoj kaj flave brilantaj
      montriveretoj. La lando, kiu—kiel neniu alia—estis la
      atestanto de kapturne rapida kresko de fieraj urboj kaj ilia mnlgaja
      bankroto. La lando preskaŭ senhoma, ĉar por unu homo—blankulo,
      Eskimo aŭ Indiano—estas spaco da 25-kilometra kvadrato....</i>
</p>
<p>
<i>Kaj al tiu ĉi malproksima angulo de nia terglobo estis direktataj
      antaŭ malmultaj jaroj la okuloj de la tuta mondo. Milionoj da koroj
      batis pli rapide ol kutime. Tio ne estis sciigo pri iaj novaj trovaĵoj
      de multekosta metalo, kio vigligis la loĝantojn de ĉiuj
      regionoj, kien penetris la civilizo. Ne tio estis io alia. Delikataj koroj
      estis premataj de doloriga kompato pro la tragedio, per kiu estis trafita
      la urbo Nome. La tuta mondo kliniĝis en humila respekto kaj senlima
      admiro antaŭ la heroeco de viroj de la Nordo. En tiuj momentoj, kiam
      oni perdis la spiron pro ekscitiĝo, multaj homoj ekkonsciis kiel bele
      estas—esti homo. Kaj ĉiuj atendis en angora streĉo, ĉu
      atingos ĝustatempe sian celon</i>—<b>la alaska stafeto</b>.
    </p>
<h2>
      La Alaska Stafeto
    </h2>
<h3>
      Ĉapitro 1
    </h3>
<p class="rubriko">
      Epidemio
    </p>
<p>
      Januara vespero 1925.
    </p>
<p>
      Malvarma norda vento blovis rekte de la poluso. Ĝi kuregis tra la
      stratoj de la urbeto Nome kiel furioza ĉevalo. Ĝi fajfis,
      bruegis, ĝemis. Ĝi kolere atakis dikajn fenestrotabulojn kaj
      penetris en varmigitajn loĝejojn.
    </p>
<p>
      Post la sesa horo la vento ankoraŭ plifortiĝis. Ĝi
      suprenlevis de sur la tero freŝan neĝon, portis ĝin alten
      kaj pelis ĝin antaŭ sin. El malproksimo aŭdiĝis
      malserena bruado de grandegaj glaciblokoj, kiuj puŝis unu la alian,
      kuniĝis kaj denove rompiĝis, ĝis la tero tremis.
    </p>
<p>
      Malgraŭ la malbona vetero, ĉirkaŭ la sepa horo la pordoj de
      la domoj malfermiĝis kaj en la neĝblovadon eliris gepatroj kun
      siaj infanoj. Ili apenaŭ transpaŝis la sojlon de la domo, kiam
      la vento atakis ilin, ĝi ekpikis iliajn vizaĝojn kaj penetris
      ĝis la ostoj. La irantoj ektremis pro la malvarmo, entiriĝis en
      siajn peltajn mantelojn, patrinoj altiris al la infanoj ŝalojn kaj
      iliajn ĉapojn malsuprentiris ĝis la okuloj, sed nenio helpis. La
      vento haltigis ilin, pikis, sufokis, pelis larmojn en la okulojn.
    </p>
<p>
      "Terure!" ĝemis plenaĝuloj kaj la infanoj singultis.
    </p>
<p>
      Sed neniu revenis hejmen. Ĉiuj rapidis al la hotelo, kies hele
      lumigitaj fenestroj altiris ilin, kiel per magneta forto.
    </p>
<p>
      En la vasta salono de la hotelo estis tre vigle. Antaŭe apud la
      scenejo svarmis infanoj. Malantaŭe sidis plenaĝuloj, kiuj
      ridante observis la svarmadon de siaj infanoj.
    </p>
<p>
      "Mi diras al vi, ke fraŭlino Elias devas havi nervojn kiel ŝnurojn,
      por ebligi al ŝi vivi kun ili tutajn tagojn," diris maljuna Davison
      al sia najbarino.
    </p>
<p>
      "Mi opinias, ke ŝi jam alkutimiĝis," respondis la sinjorino.
    </p>
<p>
      "Sed tamen.... Almenaŭ por mi tio estus super la fortoj."
    </p>
<p>
      "En la lernejo ili certe ne estas tiom sovaĝaj," defendis la infanojn
      alia sinjorino. "Sed hodiaŭ—kiu ja mirus? Infana teatraĵo!
      Nia Tommy jam tutan semajnon parolas pri nenio alia."
    </p>
<p>
      "Vi pravas, sinjorino," konsentis Davison. "Nia Karlo lernis sian rolon en
      ĉiu libera momento. Mi mem konas ĝin jam parkere."
    </p>
<p>
      "Kaj la teatraĵo estas versimile tre interesa. El tio, kion mi aŭdis
      de nia Mary, mi komprenis, ke la teatraĵo prezentas la vivon en nia
      urbo de la unuaj tempoj de ĝia ekfloro," daŭrigis la
      konversacion plua sinjorino.
    </p>
<p>
      "Plej multe plaĉis al mi tiu okazintaĵo kun iu orministo," diris
      Davison.
    </p>
<p>
      "Kiu? Pri tio mi ne aŭdis," devigis atenton maljuna sinjoro, kiu
      ĝis tiu momento silentis.
    </p>
<p>
      "La afero okazis jene," ekparolis lia komunikema najbarino. "En la fino de
      la pasinta jarcento venadis en Alaskon multaj aventuremaj homoj kaj tiuj,
      kiuj sopiris je oro. Ĵurnaloj skribis pri la riveroj plenaj de oro,
      pri la fabelaj orŝtonoj, kiuj estas troveblaj je ĉiu paŝo.
      Ĉu mirinde, ke la homoj alvenadis ĉi tien amase? Nomoj kiaj
      Yukon, Klondike, Dawson City estis aŭdeblaj de la mateno ĝis la
      nokto. Ĉiu sciis, ke tiuj nomoj signifas oron kaj riĉecon. Kaj
      post nelonge oni povis aŭdi nomon novan, kiun pli frue neniu aŭdis.
      <i>Nome, Nome</i> aŭdiĝis el ĉiuj flankoj."
    </p>
<p>
      "Kiamaniere estis tiu nomo kreita?" la maljuna sinjoro interrompis la
      rakontantan virinon.
    </p>
<p>
      "Tion mi scias el la rolo de nia Karlo," klarigis kompleze sinjoro
      Davison. "Kiam oni eksciis pri la nova regiono plena de oro, ĉiu
      orministo sciis, ke tiu ĉi regiono troviĝas en la ekstrema
      okcidento de Alasko, proksime de Behring-markolo kaj do jam malproksime de
      la polusa cirklo. Sed se iu demandis, kiel la loko nomiĝas, neniu
      tion sciis. Oni diris, ke la regiono estas sen nomo—<i>no name</i>.<span class="notosigno">[1]</span> La esprimon <i>no name</i> mallongigis la
      orministoj je <i>Nome</i> kaj tiu ĉi nomo jam restas por nia urbo."
    </p>
<p class="piednoto">
      [Piednoto 1: anglalingvaj vortoj = <i>neniu nomo</i>.]
    </p>
<p>
      "Tio estas tre interesa," kapjesis maljuna sinjoro. "Kaj kio okazis poste,
      sinjorino?" li turnis sin denove al sia najbarino.
    </p>
<p>
      "En la urbon Nome venadis la orministoj amase. Plej multaj el ili serĉis
      la valoran metalon individue, sed post sia laboro ili kunvenadis kaj amuziĝis
      kune. Nur unu neniam vizitis iliajn rondojn. Li loĝis sola en ligna
      barako, li sola laboris, li sola sin nutris. Neniu sciis, kiel li fartas,
      kaj iom post iom oni perdis intereson pri li. Atenton de la orministoj li
      vekis nur tiam, kiam li en kelkaj sinsekvaj tagoj ne estis videbla en sia
      laborloko. Kio okazis al Sam?—oni demandis unu la alian. Neniu
      sciis. Kiam li ne estis videbla ankaŭ en la sekvantaj tagoj,
      orministoj eniris lian barakon. Kaj tie ili ekvidis malgajan spektaklon."
    </p>
<p>
      "Kion?"
    </p>
<p>
      "Sam kuŝis en la lito, mortinta. Ili tuj divenis, ke li mortis elĉerpita
      pro la malsato. La afero estis des pli tragika pro tio, ke apud li kuŝis
      kelkaj saketoj kaj en ili la plej belaj orpecoj...."
    </p>
<p>
      "Do Sam estis riĉegulo?"
    </p>
<p>
      "Li povus esti, se li estus sukcesinta forveturigi la oron en civilizitan
      mondon. Ĉi tie la tuta riĉaĵo havis por li neniun valoron.
      Li mortis de malsato, kiel la plej malfeliĉa malriĉulo."
    </p>
<p>
      "Ĝi estis vera tragedio," diris enpense juna ĵurnalisto Hilton,
      kiu venis en Nome nur por scii, kiel aspektas arkta vintro. "Tiamaniere
      morti sur la sojlo de sia feliĉo, tio estas iom kruela."
    </p>
<p>
      "Jes," konsentis Davison. "Kaj oni rakontas ke similaj aferoj okazis
      ĉi tie pli ofte. Sed tio estas jam pasinta historio. Hodiaŭ—"
    </p>
<p>
      "Hodiaŭ ni aŭskultas tion, kiel fabelon," rimarkigis sinjorino
      Hastings. "Kaj la infanoj, kiuj hodiaŭ ludos aŭ rigardos la
      teatraĵon, certe opinios, ke ĝi estas fabela de la komenco
      ĝis la fino."
    </p>
<p>
      "Fraŭlino Elias certe havis malfacilan laboron, kiam ŝi verkis
      la teatraĵon."
    </p>
<p>
      "Ni havas lertan instruistinon. Estas ĝojo rigardi ŝin, kiam
      ŝi parolas kun la infanoj. Ĉiuj geknaboj estas en siajn rolojn
      enamiĝintaj."
    </p>
<p>
      "Kaj kiom malfeliĉaj estis tiuj, kiuj ne ludos!"
    </p>
<p>
      "Mi volas vidi, kiel fieraj ili estos, se la hodiaŭa vespero
      sukcesos."
    </p>
<p>
      "Kaj la publiko komencas jam esti malpacienca, rigardu!"
    </p>
<p>
      Vere! En la salono aŭdiĝis aplaŭdo. Komence ĝi estis
      nur malkuraĝa—ja nur kelkaj plej kuraĝaj knaboj aplaŭdis
      kvazaŭ ili provus kion diros pri tio maturaj homoj. Sed kiam ili
      ekvidis nur indulgemajn ridetojn, en kiuj kuŝis la sincera kompreno
      por infana malpacienco, la salono ektondris per plifortigita aplaŭdo
      kaj laŭtaj krioj.
    </p>
<p>
      Subite eksonis sonorilo. En tiu momento la malpaciencaj infanoj trankviliĝis
      kaj streĉe rigardis al la scenejo.
    </p>
<p>
      Sed la kurteno restis mallevita. Nur pli vigla vivo malantaŭ ĝi
      malkaŝis, ke tie oni finas la lastajn preparojn por la granda debuto.
    </p>
<p>
      Ĵus eniris la salonon kuracisto Welch kun sia dektrijara knabo
      Georgo. Ĉiuj ĝentile salutis la estimatan viron, kies kapableco
      kaj lerteco estis bone konataj.
    </p>
<p>
      La kuracisto kun afabla rideto respondis la salutojn kaj sidiĝis kun
      la civitanoj. Georgo iris inter la geknabojn.
    </p>
<p>
      "Ni jam timis, ke ni venos malfrue," diris la kuracisto. "Sed, kiel mi
      vidas, la komenco estas prokrastita."
    </p>
<p>
      "La infanoj jam ribelas," sinjorino Hastings rigardis al la unuaj benkoj.
    </p>
<p>
      "Kiu povus miri!" ridetis la kuracisto. "Ĉu ni kondutis alie, kiam ni
      estis junaj?"
    </p>
<p>
      Post nova tondra aplaŭdo aŭdiĝis la akra voĉo de
      sonorilo. Kaj en la trankviliĝintan salonon penetris el la scenejo
      konfuzitaj ekkrioj:
    </p>
<p>
      "Kie estas Roberto? Kio okazis al li? Ĉu vi ne vidis lin?"
    </p>
<p>
      "Kaj kie restas Karlo?" koleris fraŭlino Elias. "Ili faris tion
      belege! La publiko estas jam malpacienca kaj la aktoroj restas hejme!"
    </p>
<p>
      "Sinjorino instruistino, mi venigos ilin!" proponis iu knabo.
    </p>
<p>
      "La ventego vin forportus—ĉu vi ne aŭdas, kiel ĝi
      tondras? Sed.... ne gravas, infanoj! Kelkajn momentojn min atendu, mi mem
      venigos ilin."
    </p>
<p>
      Kaj la instruistino rapide foriris.
    </p>
<p>
      "Se tio estus iu alia....!" koleretis ĉarme vestita knabineto. "Sed
      ĝuste Roberto, kiu ludas la ĉefan rolon!"
    </p>
<p>
      "Kaj sen Karlo ni ankaŭ ne povas ludi," aliĝis knaba voĉo.
    </p>
<p>
      Dume la malpacienco ĉiam kreskis. La infanoj sidantaj sur la unuaj
      benkoj ekaŭdis, ke Roberto kaj Karlo ne alvenis, kaj la neatendita
      sciigo rapide disvastiĝis tra la tuta salono.
    </p>
<p>
      "Ĉu vi ne scias, kial ili ne alvenis? Kio retenis ilin? Eble ili
      forgesis, ke oni ludas hodiaŭ!"
    </p>
<p>
      Panikaj demandoj flugis laŭ la salono. Neniu scipovis respondi ilin.
      Ĉiuj akorde interkonsentis, ke ili estas malordemaj lernantoj kaj oni
      devus puni ilin.
    </p>
<p>
      Kiam la koleriĝo kontraŭ la malakurataj knaboj kulminis, antaŭ
      la kurteno aperis la instruistino. Momente ĉiuj silentiĝis kaj
      rigardis ŝian ekscititan vizaĝon.
    </p>
<p>
      "Estimataj ĉeestantoj! Kun granda bedaŭro mi devas komuniki al
      vi, ke la teatroludon, pri kiu ni ĉiuj tiom ĝojis, ni ne povas
      hodiaŭ efektivigi."
    </p>
<p>
      "Kial?" elspiris trompigite ĉiuj infanoj.
    </p>
<p>
      "Ĉar Roberto kaj Karlo, kiuj ludas ĉefajn rolojn, subite
      ekmalsaniĝis," diris rapide la instruistino kaj estis feliĉa, ke
      ŝi jam plenumis sian malagrablan taskon. "La enirbiletojn bonvolu
      teni. Ni ludos la teatraĵon, kiam ambaŭ knaboj resaniĝos."
    </p>
<p>
      Tio estis dirita klare, sed tamen neniu leviĝis. Ĉiuj bedaŭris,
      ke la afero tiel malfeliĉe malsukcesis. La infanoj preskaŭ
      ploris. Ili ja tiom ĝojis je la hodiaŭa tago!
    </p>
<p>
      Fine ekparolis Davison:
    </p>
<p>
      "Nu, kion fari! Almenaŭ restos al ni ĝojo post kelkaj pluaj
      tagoj. Kaj ĉu vi ne scias, sinjoro doktoro, kio okazis al ili?" Li
      turnis sin al kuracisto Welch.
    </p>
<p>
      "Mi ne scias. Neniu vizitis min. Eble ia malvarmumiĝo. Infano elkuras
      el la varma hejmo malbone vestita—"
    </p>
<p>
      Li ankoraŭ ne finparolis, kiam aperis ĉe la pordo la patrino de
      Karlo.
    </p>
<p>
      "Mi petas vin, ĉu estas ĉi tie sinjoro doktoro Welch?" ŝi
      ekscitite demandis kelkajn homojn, kiuj jam volis forlasi la salonon.
    </p>
<p>
      "Jes, tie—," ili montris en la mezon de la salono.
    </p>
<p>
      Doktoro Welch iris al ŝi renkonte.
    </p>
<p>
      "Kio okazis, sinjorino Brown?"
    </p>
<p>
      "Mi venas rekte de via domo, sinjoro doktoro. Via edzino diris al mi, ke
      vi estas ĉi tie. Nia Karlo subite malsaniĝis," ŝi komunikis
      rapide, ekscitite.
    </p>
<p>
      "Eble la malsano ne estas tre malbona. Kio okazis al li?"
    </p>
<p>
      "Mi ne scias. Hieraŭ li kuradis kiel sovaĝulo, kaj hodiaŭ
      li nur brulas. Mi opiniis, ke pro la ekscitiĝo pri la hodiaŭa
      teatraĵo. Li ja tiom ĝojis je tio—sed vespere li komencis
      vomi, li ekhavis febron kaj nun li plendas, ke li sentas dolorojn en la
      gorĝo. Mi tiom timas, sinjoro doktoro!"
    </p>
<p>
      "Mi tuj vizitos vin. Sed unue mi devas iri hejmen por la kofreto," diris
      la kuracisto kaj li rapidis al la elirejo.
    </p>
<p>
      En la pordo li renkontis la patrinon de Roberto.
    </p>
<p>
      "Sinjoro doktoro, mi petas vin, venu rigardi nian Roberton!"
    </p>
<p>
      Denove la sama afero. Hieraŭ ĉio estis en ordo, kaj hodiaŭ
      vomado, febro, gorĝo.
    </p>
<p>
      Homoj, kiuj ĉion aŭdis, maltrankviliĝis. Kion tio signifas?
      Kio trafis la infanojn en Nome?
    </p>
<p>
      La salono rapide malpleniĝis. Neniu jam pensis pri la teatraĵo.
      Ĉiuj pensoj estis direktitaj al la malsano, kiu tiom neatendite
      aperis.
    </p>
<p>
      Doktoro Welch vizitis ambaŭ pacientojn, funde trarigardis ilin, donis
      al ili injektojn kaj diris, ke morgaŭ matene li venos denove. Je la
      demandoj, pri kiu malsano temas, li respondis elturniĝeme.
    </p>
<p>
      Kaj kiam li revenis hejmen, atendis lin tie ankoraŭ du virinoj. Li
      estu tiel afabla kaj iru al iliaj infanoj....
    </p>
<p>
      Post la dudekdua horo li revenis. Sinjorino Welch atendis lin malpacience.
    </p>
<p>
      "Kio okazis tiom subite?" ŝi demandis.
    </p>
<p>
      "Difterio," diris la kuracisto malrapide kaj peze li sidiĝis en la
      fotelon.
    </p>
<p>
      "Ĉe ĉiuj kvar?"
    </p>
<p>
      "Jes. Kaj mi timas, ke ili ne restos solaj. Almenaŭ oni diris al mi,
      ke en ankoraŭ kelkaj domoj estas malsanaj infanoj."
    </p>
<p>
      "Ĉu vi havas sufiĉe da kontraŭ-difteria sero?"
    </p>
<p>
      "Jes, mi havas, sed.... sed mi timas—"
    </p>
<p>
      "Kion?"
    </p>
<p>
      "Mi timas, ke ĝi estas jam tro malnova kaj efikos nur malforte."
    </p>
<p>
      "Ho!"
    </p>
<p>
      "Mi ne kulpas pri tio. Novan mendon mi faris somere, kiel mi faras ĉiujare.
      Eble ĝi survoje perdiĝis, eble la ŝipo ne povis veturi
      pluen—kaj nun—"
    </p>
<p>
      "Kion nun?" ripetis lian vorton la paliĝinta sinjorino.
    </p>
<p>
      "La seron mi devas havi je ĉiu prezo!"
    </p>
<p>
      "Sed kiamaniere vi povas ĝin akiri? La plej proksima bakteriologia
      instituto estas en Seattle, tio signifas distancon de kvin mil kilometroj—kaj
      vi devas ĝin havi tre baldaŭ, tre rapide, ĉu ne?"
    </p>
<p>
      "Jes, tre rapide. Ĉar se eksplodos epidemio ĉi tie en la nordo,
      tiam ĝi estas multe pli kruda ol en civilizitaj regionoj. Se estus
      somero, oni alveturigus la seron per aviadilo. Sed nun—en tiu ĉi
      terura vintro—"
    </p>
<p>
      En la ĉambro regis profunda silento.
    </p>
<p>
      La kuracisto subite leviĝis.
    </p>
<p>
      "Kien vi volas iri?" demandis lin sinjorino Welch.
    </p>
<p>
      "Al la poŝtoficejo. Mi faros ĉion, kio estos en miaj fortoj."
    </p>
<p>
      Li surmetis pezan pelton kaj eliris en la bruantan ventegon.
    </p>
<h3>
      Ĉapitro 2
    </h3>
<p class="rubriko">
      Ĝemantaj dratoj
    </p>
<p>
      Doktoro Welch rapidis tra la senhomaj stratoj al la poŝtoficejo. La
      senkompata frosto penetris ankaŭ sub lian dikan peltmantelon, sed la
      kuracisto malatentis tion. Li ja eĉ ne sentis ĝin. Ĉiuj
      liaj pensoj estis fiksitaj al la unusola: havigi la seron kaj transportigi
      ĝin kiel eble plej baldaŭ al Nome.
    </p>
<p>
      Fine li atingis la poŝtoficejon. Li frapegis la masivajn
      fenestrokovrilojn kaj aŭskultis. Momenton nenio moviĝis. Sed
      poste knaris la ŝtuparo, ŝlosilo grincis kaj la oficisto iom
      malfermis la pordon.
    </p>
<p>
      "Hallo, kiu estas?" li ekvokis en la mallumon.
    </p>
<p>
      "Welch," sonis la konciza respondo.
    </p>
<p>
      "Ho, jen vi, sinjoro doktoro! Bonvolu eniri, ĉar la vento estas
      kapabla forporti la homon."
    </p>
<p>
      "Sinjoro Smith, mi devas forsendi ekspres-telegramon al Seattle," diris la
      kuracisto.
    </p>
<p>
      "Tre simpla afero, sinjoro doktoro!"
    </p>
<p>
      La kuracisto eniris la oficejon kaj sidiĝis sur la seĝon. La poŝtoficisto
      preparis al si krajonon kaj paperon.
    </p>
<p>
      "Nu—ni povas komenci!"
    </p>
<p>
      Kaj doktoro Welch diktis:
    </p>
<p>
      "Al bakteriologia instituto en Seattle. Nome, la 25-an de januaro.
      Difteri-epidemio, ni ne posedas freŝan seron. Sendu tuj. Doktoro
      Welch."
    </p>
<p>
      La oficisto apenaŭ finskribis, kiam li demandis timigite:
    </p>
<p>
      "Ĉu en nia urbo estas difterio?"
    </p>
<p>
      "Bedaŭrinde."
    </p>
<p>
      "Kiom da pacientoj?"
    </p>
<p>
      "Ĝis nun kvar. Sed mi timas, ke ili estos pli multaj."
    </p>
<p>
      "Tio estas malbona. Tre malbona. Ĉar alportigi la seron el Seattle en
      tiu ĉi sezono—tio ja estus vera miraklo."
    </p>
<p>
      "Mi scias. Sed se la infanoj devas vivi, tiu ĉi miraklo devas okazi."
    </p>
<p>
      Sinjoro Smith sidiĝis al la telegraf-aparato kaj frapetis per ŝlosilo
      ŝajne sensignifajn, sed vere tiom gravajn streketojn kaj punktojn.
    </p>
<p>
      "Ĝi progresos rapide. Ĉiuj linioj estas malokupitaj," li diris
      post forsendo de la telegramo.
    </p>
<p>
      "Mi dankas vin. Se la respondo venos ankoraŭ nun dum la nokto, sendu
      ĝin per iu, mi petas, al mia domo. Se venos nenio, matene mi vizitos
      vin."
    </p>
<p>
      "Restu momenton por varmiĝi ĉe mi, sinjoro doktoro!"
    </p>
<p>
      "Dankon! Mi estas maltrankvila. Kiu scias, ĉu ne atendas min hejme
      denove iu malfeliĉa patrino."
    </p>
<p>
      Doktoro Welch revenis hejmen. Sinjorino Welch atendis lin.
    </p>
<p>
      "Ĉu vi sukcesis?" ŝi demandis tuj en la pordo.
    </p>
<p>
      "Jes. La telegramo estas jam forsendita. Nur ke en Seattle oni agu rapide.
      Sed kredu al mi—," li volis ankoraŭ ion aldoni, sed subite li
      eksilentis kaj mediteme rigardis al la estingiĝanta fajreto en la
      forno.
    </p>
<p>
      "Ĉu vi volis ion diri?" ekrigardis lin sinjorino Welch kaj ŝia
      kunsenta rigardo atestis, ke ŝi travivas kun sia edzo ĉiujn
      dubojn, luktojn kaj esperojn.
    </p>
<p>
      "Jes.... efektive.... ĝi ja estas malfacila afero, Silvio! Kiel ajn
      mi pripensas tion, mi tamen ne povas imagi al mi, ke ili estos kapablaj
      alveturigi la seron alimaniere ol per aeroplano. Kaj mi dubas, ĉu
      aeroplano kuraĝus ĉi tien nun, en la frostoj, kiajn ni jam
      longan tempon ne travivis."
    </p>
<p>
      Sinjorino Welch ne respondis. Ankaŭ ŝi konkludis la samon, sed
      tamen ŝi ne povis kaj ne volis kredi, ke la infanoj de Nome devos en
      la venontaj tagoj morti sen helpo.
    </p>
<p>
      La geedzoj Welch ne povis pro turmentaj pensoj eĉ dormi. Ili ambaŭ
      meditis kaj ĉe ĉiu brueto mildigis la spiradon, por ke ili aŭdu
      eventualan frapadon de iu patrino aŭ de la sendito el la poŝtoficejo.
    </p>
<p>
      Fine antaŭ la tagiĝo aŭdiĝis energia frapado je la
      pordo. Doktoro Welch saltis el la lito kaj rapidis malfermi.
    </p>
<p>
      "Jen la telegramo, sinjoro," donis al li folieton maljuna Jim.
    </p>
<p>
      "Mi dankas vin, Jim," diris la kuracisto kaj iris kun la telegramo en la
      dormoĉambron.
    </p>
<p>
      "Ĉu nova paciento?" demandis sinjorino Welch.
    </p>
<p>
      "Ne. Telegramo el Seattle."
    </p>
<p>
      "Jam? Legu, mi petas vin!"
    </p>
<p>
      "Al doktoro welch nome punkto seattle la dudeksesan de januaro punkto ni
      forsendis la seron per aeroplano al anchorage punkto pluen la aeroplano ne
      povas riski pro la veteraj malhelpaĵoj punkto la pluan alporton aranĝu
      mem punkto doktoro jenkins."
    </p>
<p>
      Anchorage-Nome!
    </p>
<p>
      Nur ĉi tiuj vortoj traflugis la pensojn de la kuracisto, kiam li
      finlegis la telegramon. Du mallongaj vortoj, sed kio kuŝas efektive
      inter ili! Kiom da glaciaj ebenaĵoj, neĝmontoj kaj perfidaj
      abismoj! Kiom da ventegoj kaj frostoj! Kiom da senkonsola polusa mallumo,
      kaj kiom da sporadaj, grizaj radioj de taglumo!
    </p>
<p>
      Sed la alvoko estis konciza kaj klara. La pluan alporton aranĝu mem!
      Neniu demandas, kiaj transport-ebloj ekzistas en tiu ĉi dezerta
      lando. Kaj ĉu mirinde? Kiu ja devas ĉi tie koni ĉion pli
      bone ol li, doktoro Welch, kiu vivas en Alasko pli ol dudek jarojn? Jes,
      doktoro Jenkins pravas. Seattle-Anchorage, tio estis lia devo. Sed
      Anchorage-Nome, tio estas afero de doktoro Welch.
    </p>
<p>
      La zorg-elĉerpita kuracisto malrapide rektiĝis. Subite li
      sentis, kvazaŭ li liberigus sin de ĉiu laciĝo, senpovo kaj
      timo antaŭ la fantomo de la epidemio. Li apartenis al tiuj homoj,
      kiuj ne evitas respondecon. Kiuj ĝojas, se antaŭ ilin estas
      starigitaj tiaj taskoj, kiaj ŝajnas al la plimulto de la homoj
      nevenkeblaj. Li estis unu el tiuj, kiuj trovas la sencon de la vivo en la
      plenumo de siaj devoj.
    </p>
<p>
      Rapide decidiĝinte, li foriris al la poŝtoficejo.
    </p>
<p>
      "Bonan tagon, sinjoro Smith! Do—vi jam scias..."
    </p>
<p>
      "Jes, sinjoro doktoro. Sed kion ni faru nun?"
    </p>
<p>
      "Ĉu mi povas fari telefonan komunikon al Anchorage?"
    </p>
<p>
      "Espereble. Almenaŭ post noktomezo mi estis sciigita, ke ĉiuj
      linioj estas nedifektitaj."
    </p>
<p>
      "Bonege! Kontaktigu min kun la stacidoma oficejo!"
    </p>
<p>
      La alvoko al la stacidoma oficejo en Anchorage flugis per zumantaj dratoj
      tra la dezertaj tundroj, frostiĝintaj riveroj kaj vastaj praarbaroj
      pli rapide ol la plej sovaĝa uragano.
    </p>
<p>
      Post nelonge ili estis en kontakto.
    </p>
<p>
      Doktoro Welch prenis aŭdilon.
    </p>
<p>
      "Tie ĉi Nome, doktoro Welch. Kiu estas ĉe la aparato?"
    </p>
<p>
      "Staciestro de Anchorage."
    </p>
<p>
      "Sinjoro staciestro, hodiaŭ estos al vi transdonata la sero—"
    </p>
<p>
      "El Seattle por Nome, jes, mi scias pri la afero," interrompis lin la
      staciestro. "Ni atendas ĝin antaŭ la vespero."
    </p>
<p>
      "Ĉu funkcias fervoja servo al Nenana?"
    </p>
<p>
      "Ĝis nun jes. Sur kelkaj lokoj estiĝis ja iom grandaj neĝamasoj,
      sed ĝi denove sukcesis liberigi la fervojon."
    </p>
<p>
      "Bone! Post ricevo de la sero forsendu ĝin per la plej proksima
      vagonaro al Nenana!"
    </p>
<p>
      "Ili aranĝos tion, sinjoro doktoro! Cetere—restu momenton
      ĉe la aparato, mi parolos kun nia lokomotivejo."
    </p>
<p>
      "Mi atendas."
    </p>
<p>
      Doktoro Welch tenis la aŭdilon. Post nelonge aŭdiĝis la
      staciestro denove.
    </p>
<p>
      "Hallo—ĉu vi estas ĉe la aparato?"
    </p>
<p>
      "Jes."
    </p>
<p>
      "Sinjoro doktoro, la seron ni forsendos al Nenana per ekstra lokomotivo."
    </p>
<p>
      "Bonege, sinjoro! Ili dankas vin!"
    </p>
<p>
      "Kaj kiamaniere vi alveturigos ĝin el Nenana?"
    </p>
<p>
      Doktoro Welch embarasite eksilentis. Se li scius tion!
    </p>
<p>
      Pli frue ol li povis respondi, enkuris en la poŝtoficejon ploranta
      virino.
    </p>
<p>
      Ŝi estis Eskimino.
    </p>
<p>
      "Sinjoro doktoro, mi petas vin venu tuj al ni! Nia Kudlago estas malsana,
      li estas tiom varmega, li malfacile spiras—"
    </p>
<p>
      "Atendu patrino, tuj mi estos preta," li diris al ŝi. Kaj klinite al
      la telefon-aparato, li vokis:
    </p>
<p>
      "Hallo!?"
    </p>
<p>
      "Jes!"
    </p>
<p>
      "Komuniku al Nenana, ke la pluan alveturigon de la sero aranĝos mi
      mem! Ili atendu miajn instrukciojn!"
    </p>
<p>
      "Jes, mi sciigos ilin. Persistu!"
    </p>
<p>
      "Dankon!"
    </p>
<p>
      Doktoro Welch pendigis la aŭdilon, adiaŭis al Smith kaj iris kun
      la Eskimino en ŝian loĝejon. Ĝi estis kompatinda kabanaĉo,
      konstruita el miksaĵo de ligno, argilo, musko kaj ŝtonaro. En la
      angulo sur la ligna kuŝbreto, kovrita per senharigitaj feloj, kuŝis
      dekjara knabo. Li eruptis konfuzajn, nekompreneblajn kriojn. Sur lia
      frunto ŝvito perlis.
    </p>
<p>
      La kuracisto eksciis tuj ĉe la unua rigardo, ke li venas malfrue.
    </p>
<p>
      "Kiam li ekmalsaniĝis?" li demandis la malfeliĉan patrinon, kiu
      ne ĉesis korŝire plendi.
    </p>
<p>
      "Antaŭ.... du.... tagoj," ŝi singultis.
    </p>
<p>
      "Jam antaŭ tri," aŭdiĝis murmura voĉo el alia angulo
      de la malforte prilumita ĉambro.
    </p>
<p>
      Doktoro Welch rigardis tien. Nur nun li ekrimarkis, ke tie kuŝas
      amaseto da feloj, en ĝi ia amaso da grasaĵo, ostoj kaj
      malpureco, kiu kune reprezentis la malafablan kapon de la eskima familio.
    </p>
<p>
      "Kaj kial vi ne alvokis min pli frue?"—
    </p>
<p>
      "Kiu ja pensus, ke la malsano povas esti tiom malbona! Ho, sinjoro
      doktoro, savu lin!" per ploranta voĉo petegis la virino.
    </p>
<p>
      "Ĝi aspektas tre serioza. Sed eble ni sukcesos savi lin," diris la
      kuracisto.
    </p>
<p>
      Per siaj vortoj li volis nur konsoli kaj plifortigi. Li sciis, ke ĉi
      tie ĉio estas jam senespera.
    </p>
<p>
      El la eskima kabano li iris rekte al la ŝerifo.
    </p>
<p>
      Post nelonge la tuta urbo sciis, kio okazis. Estis malpermesite amase
      kunveni. Ankaŭ hoteloj estis fermataj, ĉar epidemio ne limiĝas
      nur je la infanoj. Dum la tago montriĝis, ke malsaniĝis ankaŭ
      kelkaj plenkreskaj personoj.
    </p>
<p>
      Doktoro Welch havis la manojn plenaj de laboro. Li mem jam ne sciis, en
      kiom da domoj li vizitis la malsanulojn. Kaj ĉiu injekto, kiun li
      donis, pikis lin pli multe ol la pacienton. Li ja konsciis, ke li povas
      nur malproksimigi la katastrofon, sed ke li ne povos ĝin haltigi por
      ĉiam.
    </p>
<p>
      En la malfrua posttagmezo li ricevis la sciigon, ke Kudlago mortis.
    </p>
<p>
      Kiam li fine vespere reiris al sia hejmo, li estis ĝismorte lacigita.
      Dum la tuta tago li ne manĝis eĉ unu manĝopeceton. Kaj la
      doloro de ĉiuj pacientoj koncentriĝis en lia animo. Li suferis
      kun ĉiuj, kaj pro ĉiuj.
    </p>
<p>
      Antaŭ noktomezo iu ekfrapis je la pordo. Doktoro Welch iris malfermi.
      Sur la strato staris sendito el la poŝtoficejo. Li alportis
      telegrafan sciigon el Nenana:
    </p>
<p>
      "Al doktoro Welch, Nome. La fervojstacio Anchorage sciigis nin, ke ĝi
      forsendas la seron per ekstra lokomotivo. Sur la fervojo estas novaj neĝblovaĵoj,
      sed laboristoj jam forigas ilin. Tagmeze la sero povas esti en Nenana.
      Komuniku, kion pri ĝi!"
    </p>
<h3>
      Ĉapitro 3
    </h3>
<p class="rubriko">
      Propono
    </p>
<p>
      Doktoro Welch iris al la fenestro kaj fikse rigardis en la malluman
      nokton. Liaj fingroj maltrankvile tamburetis sur la fenestrotabulon. El
      lia pala vizaĝo oni povis scii, kiel febre li ion pripensas.
    </p>
<p>
      Komuniku, kion pri ĝi.
    </p>
<p>
      Kiel kruela ĝi estas kaj kompatinda samtempe! Je distanco de kelkcent
      kilometroj kuŝas la paketo, kiu por ilia urbo signifas vivon. Se oni
      ne alveturigos ĝin ĝustatempe, dekoj da homoj—infanoj kaj
      plenkreskuloj—senpove pereos. Kaj li vizitados unu pacienton post la
      alia, li rigardos en iliajn brilantajn okulojn, li donados al ili
      injektojn, kies efiko rapide malaperos, kaj je ĉiuj demandoj li devos
      nur levi la ŝultrojn kaj per rompita voĉo respondi:
    </p>
<p>
      "Sed jes.... estas sufiĉe da sero... kompreneble.... ĝi estas en
      Nenana. Kion pri ĝi?"
    </p>
<p>
      Por kio estas ĉiuj eltrovaĵoj de la moderna tekniko, se ili ne
      povas helpi tie, kie temas pri savo de homaj vivoj? Por kio estas aŭtomobiloj
      en tiu ĉi terura lando? Por kio estas la aeroplanoj meze de polusa
      vintro?
    </p>
<p>
      Kaj en liajn pensojn komencis ŝteliĝi io kiel amara riproĉo.
      Kial li loĝiĝis en tiu ĉi lando forgesita de Dio kaj homoj,
      en tiu ĉi mizera urbo, kiu estas la lasta civilizita loko sur la
      amerika kontinento. Kiel facilan kaj komfortan vivon havas homoj vivantaj
      en la sudo! Tie sufiĉus nur voki per la telefono kaj post kelkaj
      horoj estus la sero en la manoj de la kuracisto. Kaj ĉi tie....?
    </p>
<p>
      Sed subite li rekonsciiĝis. Li ekhontis pri tiu ĉi momenta
      malforteco. Ne, ne—la vera viro ne parolas tiamaniere. Plendi povas
      nur malbravuloj. Riproĉi la sorton pro ĝiaj malfavoro kaj malico
      povas nur homoj de etaj koroj. La vera viro ektimas neniun malhelpaĵon.
      Kaj ju pli da ili li—renkontos survoje, des pli kuraĝe li ekmarŝas,
      li batalas kaj venkas!
    </p>
<p>
      Li forpaŝis de la fenestro kaj lia rigardo glitis al la biblioteko.
      Li malfermis la tirkeston kun geografiaj libroj kaj momenton li serĉis
      ion en ĝi, sed sensukcese.
    </p>
<p>
      "Silvio, ĉu vi prenis de ĉi tie landkartaron?"
    </p>
<p>
      "Mi havas ĝin, patro," diris Georgo.
    </p>
<p>
      "Ho—vi ankoraŭ maldormas? Iru jam dormi, kaj ankaŭ vi,
      Silvio!"
    </p>
<p>
      "Kaj kion vi respondos al ili?" demandis sinjorino Welch, kiu intertempe
      tralegis la telegramon kaj nun kune kun Georgo studis landkarton de
      Alasko.
    </p>
<p>
      "Mi ankoraŭ ne scias," respondis la kuracisto. "Sed mi devas solvi la
      problemon, kaj tuj. Permesu, Georgo!"
    </p>
<p>
      Li ja konis detale la landkarton de Alasko, sed li tamen volis plivigligi
      la memoron per rigardo en la landkartaron.
    </p>
<p>
      Momenton li atente rigardis la cirkletojn, kiuj indikis la urbojn kaj vilaĝojn
      situantajn inter Nome kaj Nenana. Poste li prenis la cirkelon kaj liniilon
      kaj mezuris distancojn inter la unuopaj lokoj. Sed li ne povis solvi la
      problemon kiel ajn; senĉese li skuis la kapon.
    </p>
<p>
      "Ĉu ne estus eble aranĝi iun ekspedicion el Nome, kiu veturu
      tien?" ekhavis ideon sinjorino Welch. "Eble ni trovus kelkajn virojn, kiuj
      provus tion."
    </p>
<p>
      "Neeble! Ke ni trovus tiajn virojn, pri tio mi ne dubas. Sed kiel longe daŭrus
      la veturo? Kaj dume.... kiom da homoj mortus!"
    </p>
<p>
      "Aŭ... se oni forsendus el Nenana la motor-sledon!" ekbrilis la
      okuloj de Georgo.
    </p>
<p>
      La kuracisto ekridis kaj karesis la filon per amplena rigardo.
    </p>
<p>
      "Vi ja ankoraŭ ne scias, Georgo, kio estas Alasko. Jes, se ĝi
      estus bela ebenaĵo, sur kiu troviĝus neniu malhelpaĵo—kial
      ne? La motor-sledo certe estus ĉi tie plej baldaŭ. Sed ĉu
      vi povas imagi al vi, kio atendas la veturanton en tiuj ĉi dezertaj
      kaj perfidaj regionoj? Se ne estas eble uzi la aeroplanon, tiam restas nur
      unu komunikilo. Kaj tio estas—"
    </p>
<p>
      "La hunda kunjungaĵo!" interrompis lin Georgo.
    </p>
<p>
      "Jes. Kaj tiu, kiu gvidos ĝin, devos havi nervojn kiel el ŝtalo,
      okulojn viglajn kiel ĉe falko, li devos esti elasta kiel ligno kaj
      rapidmova kiel cervo. Kaj li devos tre bone koni la regionon, ĉar
      alie li certe vojeraros kaj pereos."
    </p>
<p>
      Ĉiuj eksilentis. En la ĉambro regis premanta silento. Nur la
      pendolo de la horloĝo en egalaj intervaloj forkalkulis la sekundojn,
      kiuj rapide ŝanĝiĝis en minutojn, el kiuj ĉiu
      rememorigis al ili la krudan realon.
    </p>
<p>
      Georgo suprenlevis la kapon kaj rigardis al la patro. Li vidis lian
      zorgoplenan vizaĝon, lacajn okulojn—kaj subite li eksentis tiom
      da kompato pri la patro, ke li ne povis resti sur unu loko. Li leviĝis
      kaj iris tra la ĉambro tien kaj reen. Ĉu estas vere nenia helpo?
      La malbenita paketo! Ĝi restos en Nenana—kaj poste iu ankoraŭ
      povos riproĉi la patron, ke li ne scipovis aranĝi la
      transporton!
    </p>
<p>
      Pri la transporto entute eĉ ne temas. Ja ekspedicion, kiun proponis
      la patrino, oni povus forsendi rekte el Nenana—oni ja ŝparus
      unu vojon. Sed grava estas rapideco kaj tempo! Kio helpus al la patro, se
      li ricevus la seron nur post unu monato! Nun estas necese agi rapide. Kun
      la paketo oni devas veturi kiel en vetveturo, kaj—se necese—transdonadi
      ĝin unu al la alia, sen ia paŭzo, sen ia ripozo, tiel, kiel ili
      faris antaŭ nelonge en gimnastika horo—kaj tiumomente Georgo
      subite haltis.
    </p>
<p>
      Li saltis al la patro, pendigis sin ĉirkaŭ lia kolo kaj ĝoje
      ekkriis:
    </p>
<p>
      "Paĉjo, mi jam scias...!"
    </p>
<p>
      "Kion?"
    </p>
<p>
      "Mi scias, kion ni faros kun la paketo! Bonege! Bonege! Ĝi certe
      sukcesos!"
    </p>
<p>
      "Do—kion?" la patro ne komprenis.
    </p>
<p>
      Ankaŭ la patrino scivole rigardis la knabon, kies vizaĝo radiis
      pro ĝojo.
    </p>
<p>
      "Ili aranĝu stafeton!" ekkriis Georgo kaj triumfe rigardis la
      surprizitajn gepatrojn.
    </p>
<p>
      "Stafeton? Kiel?"
    </p>
<p>
      "Nu, rigardu!" Georgo montris la landkarton kaj vigle klarigis sian ideon:
      "Unu kunjungaĵo veturos el Nenana, ĉu ne. Ĝi alveturos al
      Tolovana kaj tie atendos alia viro kun nova kunjungaĵo. La tria estos
      en Hot Springs, la kvara denove aliloke—mallonge dirite ĉie,
      kie survoje el Nenana kun ni ekzistas telefona komunikiĝo. Ĝi
      estas stafet-veturo en granda mezuro—faru tion, paĉjo!"
    </p>
<p>
      Doktoro Welch subite plivigliĝis. Ĉiu laciĝo estis for.
      Unue li ĵetis longan rigardon al sia edzino. Poste li rapide leviĝis,
      ĉirkaŭbrakis la filon kaj kisis lin.
    </p>
<p>
      "Jen, Georgo... tion oni nomas—doni konsilon ĝustatempe. Do,
      stafeto.... Ke mi ne ekhavis tuj la saman ideon! Ĝi ja estas vere la
      sola ebleco...."
    </p>
<p>
      Li surmetis la peltmantelon.
    </p>
<p>
      "Kien vi iros?" demandis sinjorino Welch.
    </p>
<p>
      "Al la poŝtoficejo. Mi devas sciigi ilin pri mia decido."
    </p>
<p>
      "Sed ĉu ne estus eble fari tion morgaŭ matene? Denove vi ne
      dormos."
    </p>
<p>
      "Nenio alia restas. Morgaŭ matene ĉiuj lokoj devos esti
      sciigitaj, pri kio temas."
    </p>
<p>
      "Ĉu ĝi sukcesos, paĉjo?" ĝojkriis Georgo.
    </p>
<p>
      "Certe! Mi kredas, ke ni trovos la homojn, kiuj konas sian devon. Kaj se
      ĝi sukcesos, ni estos savitaj!"
    </p>
<p>
      La horloĝo jam antaŭ longe finbatis noktomezon, kiam la
      kuracisto ekiris al la poŝto. Sed li iris facile, kvazaŭ li ne
      estus travivinta tagon plenan de tumulto, laboro kaj zorgoj.
    </p>
<p>
      Smith maldormis.
    </p>
<p>
      "Mi supozis, ke vi venos ankoraŭ dumnokte, sinjoro doktoro," li
      bonvenigis la malfruan vizitanton.
    </p>
<p>
      "Nevolonte mi ĝenas vin, sinjoro Smith, sed—"
    </p>
<p>
      "Nenia ĝeno! Mi faros kompleze ĉion por havi la seron ĉi
      tie kiel eble plej baldaŭ. Kompreneble, se tio estos nepre ebla."
    </p>
<p>
      "Ĝi sukcesos, sinjoro Smith, ĝi certe sukcesos," diris la
      kuracisto ĝojplene.
    </p>
<p>
      Kaj post duonhoro flugis en ĉiujn pli grandajn lokojn inter Nome kaj
      Nenana la alarmanta alvoko:
    </p>
<p>
      "Aranĝu stafeton, kiu alveturigos la seron en minacitan Nome. La
      raporton pri la aliĝintaj viroj sendu tuj al Nome kaj al Nenana.
      Doktoro Welch."
    </p>
<p>
      Kiam la kuracisto forlasis la poŝtoficejon, ĉirkaŭis lin la
      nepenetrebla mallumo. Ĝi estis la mallumo, el kiu grimacas la morto.
      Sed nun li jam ne timis ĝin.
    </p>
<p>
      Ĉu venkos la vivo?
    </p>
<p>
      Vere, malfacile respondi, kiam la decida lukto ankoraŭ ne komenciĝis.
      Sed sufiĉas, ke estis donita ordono al la atako. Jam en ĝi estas
      la vivo kaj la forto.
    </p>
<p>
      Kaj sur la vizaĝo de doktoro Welch aperis esprimo de firma decidemo.
    </p>
<h3>
      Ĉapitro 4
    </h3>
<p class="rubriko">
      La volontuloj
    </p>
<p>
      La malgranda hotelo en Unalaklik estis plenplena. Kaj ĉiam ankoraŭ
      venadis novaj viroj. Iuj staris ĉirkaŭ la ardigita forno, la
      aliaj sidis ĉe la tabloj. Ili atendis, ĝis venos la ŝerifo,
      kaj vigle interparolis.
    </p>
<p>
      "Mi estas vere scivola, kial li kunvokis nin," diris la ĉasisto
      Finke.
    </p>
<p>
      "Eble aperis nova dekreto pri la plialtiĝo de la impostoj," aŭdiĝis
      la tajloro Stilding, la eta vireto, kiu estis ĝusta malo de
      fortkorpulo Finke.
    </p>
<p>
      "Ne ĝenu min pri la impostoj," grumblis la gastejestro. "Jam nun ili
      estas tiom altaj, ke mi ne scias, kie staras mia kapo."
    </p>
<p>
      "Nu nu, nur malrapide, Sam," incitetis lin la tajloro. "Kiu fartas vere
      malbone, tiu ordinare ne plendas."
    </p>
<p>
      "Nur staru por unu duonjaro sur mia loko!" faris zorgoplenan mienon la
      gastejestro. "Poste vi parolus alimaniere."
    </p>
<p>
      "Eh, ĉiu el ni havas sufiĉe da propraj turmentaj zorgoj,"
      svingis per la mano Finke. "Kaj—ke mi ne forgesu—mia edzino
      alportis el vendejo ian panikan sciigon el Nome. Ĉu vi aŭdis pri
      la afero?"
    </p>
<p>
      "Laŭdire furiozas tie ia epidemio," informis kompleze la tajloro.
    </p>
<p>
      "Kompreneble—mi ne scias, kio estas vero. Tio povas esti nur nova
      blufo. Vi ja scias....ni ĉiuj estas fermitaj inter kvar muroj,
      solidan laboron oni ne havas—kaj pro tio homoj fikcias diversajn
      sensaciajn informojn, por ke ni per ili amuziĝu."
    </p>
<p>
      "Sed ne," neis per la kapo la gastejestro, "io estos vero. La poŝtestro
      eĉ diris, ke tie mankas medikamentoj—aŭ io simila."
    </p>
<p>
      "Nu, tio estus malbona," diris pripenseme Finke.
    </p>
<p>
      La tajloro Stilding volis ekparoli pri ĉiuj malsanoj, kiujn li
      travivis, kiam malfermiĝis la pordo kaj en la ejon venis la ŝerifo
      de Unalaklik, brue salutata de la kunvenintaj viroj.
    </p>
<p>
      Li ekstaris antaŭ la bufedo, kaj kiam ĉiuj silentis, li
      komencis:
    </p>
<p>
      "Viroj! Eble vi estas surprizitaj, ke mi kunvenigis vin tiom neatendite.
      Sed la afero estas tiom grava kaj urĝa, ke mi ne povas prokrasti
      ĝin."
    </p>
<p>
      La ĉeestantoj fariĝis pli atentemaj.
    </p>
<p>
      "Eble vi jam aŭdis, ke en Nome aperis difterio. Doktoro Welch bezonas
      kiel eble plej baldaŭ freŝan seron. Li mendis ĝin en
      Seattle. La aeroplano alportis ĝin al Anchorage, sed pluen ĝi ne
      povis flugi. En tiu ĉi momento la paketo estas survoje al Nenana,
      kien ĝi verŝajne estos alportata hodiaŭ tagmeze. Sed temas
      pri tio, kiamaniere transporti ĝin el Nenana al Nome."
    </p>
<p>
      La ŝerifo rigardis la virojn, kvazaŭ li atendus ilian proponon.
    </p>
<p>
      Ĉiuj silentis. Nur de la tablo, kiu estis ĉe la forno, aŭdiĝis
      malkuraĝa voĉo:
    </p>
<p>
      "Malfacila afero!"
    </p>
<p>
      "Doktoro Welch pripensis ĉiujn cirkonstancojn," daŭrigis la
      ŝerifo.
    </p>
<p>
      "Kaj fine li konstatis, ke estos necese aranĝi stafet-veturon. Hodiaŭ
      mi ricevis de li telegramon."
    </p>
<p>
      Kiam li finlegis ĝin, la salono silentis. Sed nur momenton. Ĉar
      tuj poste aŭdiĝis kelkaj ekkrioj:
    </p>
<p>
      "Tio estas neebla!"
    </p>
<p>
      "En tiu ĉi vetero, kiam ni eĉ hundon ne elpelus—en
      Nome-n?"
    </p>
<p>
      "Absoluta frenezeco!"
    </p>
<p>
      "Oni facile diras: aranĝu stafeton! Sed kiu veturos?"
    </p>
<p>
      "Tio estus certa mortveturo!"
    </p>
<p>
      La salono bruis kiel vespa nesto.
    </p>
<p>
      La ŝerifo staris ĉe la bufedo kaj li observis per rigida rigardo
      la ŝtormon de indigno, kiun vekis lia komuniko. Post kelkaj momentoj
      li tintigis la glasojn. La kunvenintoj denove trankviliĝis.
    </p>
<p>
      "Vi pravas, amikoj," kaj li elparolis la vorton, "amikoj" kun tiom
      malvarma akcento, ke ĉiuj tuj divenis, kion la ŝerifo sentas. "Ĝi
      aspektas vere kvazaŭ absoluta frenezeco, kaj kiu partoprenos la
      stafetveturon, tiu devos esti preparita por ĉio. Sed ĝuste pro
      tio neniu estas devigata. La aliĝoj estas memvolaj."
    </p>
<p>
      "Feliĉe!" respiris iu duonlaŭte.
    </p>
<p>
      La ŝerifo ne lasis sin ĝeni kaj daŭrigis:
    </p>
<p>
      "Kaj tial mi demandis vin: kiu memvole aliĝas por veturigi la paketon
      da sero el Unalaklik al Nome?"
    </p>
<p>
      La silento, kiu ekregis post tiu ĉi demando, ne estis interrompita eĉ
      per unu vorto. Kelkaj viroj klinis la kapon, ĉar ili volis eviti la
      esploran rigardon de la ŝerifo. La aliaj scivole ĉirkaŭrigardis
      tra la superplenigita salono. Sur kelkaj vizaĝoj aperis malrespektaj
      ridetoj.
    </p>
<p>
      Kaj en tiu hontiga silento aŭdiĝis de malantaŭe la klara,
      kvazaŭ metala voĉo:
    </p>
<p>
      "Mi!"
    </p>
<p>
      Ĉiuj surprizite rigardis malantaŭen.
    </p>
<p>
      Kiel? Ĉu Gunnard Kasson? Tiu longstatura viro kun malgrasa vizaĝo
      kaj severe kuntiritaj trajtoj, kiu alvenis ĉi tien kun edzino kaj du
      infanoj antaŭ kelkaj jaroj el Finnlando?
    </p>
<p>
      Jes, estis li. Dum la tuta agado li ne parolis eĉ unu vorton. Ĉiujn
      rimarkojn li per unu orelo aŭdis kaj per la dua ellasis. Li staris en
      la angulo neparolema kaj profunde meditanta. Li aŭdiĝis nur
      tiam, kiam oni devis paroli koncize kaj reale.
    </p>
<p>
      Ili atakis lin kvazaŭ vespoj.
    </p>
<p>
      "Vi...! Ĉu vi scias, kion tio signifas—veturi en tiu ĉi
      vetero al Nome?"
    </p>
<p>
      "Mi scias."
    </p>
<p>
      "Kaj ĉu vi scias, ke vi devos atendi pli facile morton, ol revenon
      hejmen?"
    </p>
<p>
      "Jes."
    </p>
<p>
      "Vi forgesas vian familion!"
    </p>
<p>
      "Ne."
    </p>
<p>
      "Kion faros ĉi tie viaj infanoj sen vi? Videble, kiom vi amas ilin!
      La bona patro zorgas antaŭ ĉio pri sia propra familio!"
    </p>
<p>
      "Jes, kaj li pensas pri siaj infanoj!" insistegis alia.
    </p>
<p>
      Sed tio estis jam ankaŭ por la trankvileca Gunnard Kasson tro multe.
      Li paŝis antaŭen kaj stariĝis apud la ŝerifo. En liaj
      okuloj ekbrulis stranga fajreto.
    </p>
<p>
      "Vi memorigis min pri miaj infanoj. Nu, ĝuste je ili mi pensis la
      tutan tempon kiam la ŝerifo rakontis al ni pri la tragedio en Nome.
      Kaj se mi aliĝas al la veturo, mi faras tion nur pro tio, ke mi amas
      miajn infanojn. Mi povas imagi al mi, kion ni ĉiuj sentus, se la
      epidemio furiozus ĉe ni, kaj se ni estus devigataj—same kiel
      nun la Nomeanoj—atendi la helpon de aliaj homoj. Tiam mi ŝatus
      aŭdi viajn rimarkojn pri la bravaj viroj kiuj timante pri sia propra
      vivo pasive alrigardis, kiel dekoj da infanoj balanciĝas inter la
      vivo kaj morto! Sed nun mi volas aŭdi jam nenion—kaj precipe ne
      pri mia familio. Mi aliĝis kaj mi veturos."
    </p>
<p>
      La ĉeestantoj eksilentis. La viroj embarasite ĉifis siajn ĉapojn.
      Ili klinis la kapojn kaj nekompreneble murmuris. Gunnard Kasson donis al
      ili fortan baton.
    </p>
<p>
      Kaj denove ekparolis la ŝerifo:
    </p>
<p>
      "Kiu volas veturi kun Kasson?"
    </p>
<p>
      Preskaŭ ĉiuj manoj leviĝis alten.
    </p>
<p>
      La ŝerifo ridetis. Kaj el lia voĉo perdiĝis ĉia
      malvarmo, kiam li daŭrigis:
    </p>
<p>
      "Ĝi estis nur malgranda ruzo mia, amikoj, kaj vi certe pardonos min.
      Efektive—Kasson veturos sola. Mi volis nur konvinkiĝi, ĉu
      antaŭ mi staras viroj aŭ malbravuloj. Mi ja en la animo jam
      decidiĝis, ke mi rezignos mian oficon kaj mem veturos. Ĉar ne
      estus tre granda honoro gvidi komunumon, kies viroj ne scias sian devon."
    </p>
<p>
      Kaj sin turninte al Kasson, li aldonis:
    </p>
<p>
      "Mi dankas vin, Kasson! Mi dankas vin nome de la infanoj el Nome. Kaj nome
      de la infanoj de la tuta mondo."
    </p>
<p>
      Kiam li premis la manon de Kasson, en la salono eksonis aplaŭdo. Fine
      ekestis preskaŭ konflikto pri tio, kiu veturu.—Sed ĉar
      Kasson aliĝis la unua, estis interkonsentite, ke li veturos.
    </p>
<p>
      Ĉiuj ariĝis ĉirkaŭ li kaj donis al li la manon. Ili
      ekhontis pro tio, ke ili havis tiom malmulte da kompreno pri la suferado
      de siaj proksimuloj. Ilin turmentis la riproĉoj de la konscienco pro
      la egoismo, kiu kaptis ilin dum kelkaj momentoj. Ili klopodis rebonigi
      sian eraron almenaŭ per tio, ke ili konsilis al Kasson, kiamaniere li
      devos prepari sin por la danĝera veturo.
    </p>
<p>
      Intertempe la ŝerifo rapidis al la poŝtoficejo.
    </p>
<p>
      Kaj post kelkaj minutoj flugis al Nome la ĝojiga raporto. Ĝi
      estis ja konciza, sed en ĝi kuŝis la tuta beleco kaj fiereco de
      la homo:
    </p>
<p>
      "Unalaklik preparita. Veturos Gunnard Kasson."
    </p>
<p>
      La saman tagon akceptis Nome ankoraŭ kvar telegrafajn depeŝojn:
    </p>
<p>
      "Ruby—preta. Leonard Seppala."
    </p>
<p>
      "Hot Springs—preparita. Emil Erikson."
    </p>
<p>
      "Tolovana. Iras Wurd Kalland."
    </p>
<p>
      "Nenana. La kontakto kun Tolovana funkcias. Veturas Will Shannon. <i>Li
      ekvojaĝis hodiaŭ tagmeze</i>."
    </p>
<p>
      Doktoro Welch iris antaŭ vespero al la poŝtoficejo. Denove li
      travivis tagon de streĉa laboro. La epidemio disvastiĝis per
      nekredebla rapideco. En ĉiu horo estis anoncataj novaj kaj novaj
      malsanuloj. Krom Kudlago jam mortis ankoraŭ du pacientoj.
    </p>
<p>
      Li venis al la poŝto en tiu momento kiam la oficisto Smith
      transskribis la lastajn signojn de la Mors-alfabeto. Doktoro Welch
      malpacience ekprenis la telegramon el Nenana kaj legis ĝin. Post
      finlego ekbrilis en liaj okuloj varmegaj larmoj. La larmoj de admiro kaj
      dankemo.
    </p>
<p>
      Ili jam veturas!
    </p>
<p>
      Ili jam venigas la savon! Ili venigas la vivon por dekoj da minacataj
      infanoj! Ke ili alvenu ĝustatempe!
    </p>
<p>
      Li rigardis al la urbo.
    </p>
<p>
      Al li ŝajnis, kvazaŭ la nigra ombro de la morto fariĝas pli
      hela pli malforta, kvazaŭ ĝi leviĝas super la tegmentojn de
      la domoj. Sed poste ĝi restis staranta kaj kvazaŭ fiksita ĝi
      pendis super la urbo.
    </p>
<p>
      Doktoro Welch ektremis. Li konsciiĝis, ke la danĝero estis
      plimalgrandigita, sed tute ne forigita. La sorto de la urbo Nome kuŝas
      en la manoj de kelkaj kuraĝaj viroj.
    </p>
<p>
      En la manoj de stafeto.
    </p>
<p>
      Ĉu ĝi alvenos?
    </p>
<h3>
      Ĉapitro 5
    </h3>
<p class="rubriko">
      La stafeto
    </p>
<p>
      Doktoro Welch ne estis la sola homo, kiu kelkfoje dum la tago vizitis la
      poŝtoficejon en Nome. La dua viro, kiu senĉese forsendis la
      telegrafajn depeŝojn en la civilizitan mondon, estis la ĵurnalisto
      Hilton.
    </p>
<p>
      Jam de la unua interparolo kun la kuracisto estis al li klare, ke temas
      pri okazo tre grava, kaj li, kiel ĵurnalisto, tuj decidiĝis, ke
      li eluzos tion. Li apenaŭ eksciis pri la epidemio, kiam li tuj
      forsendis al sia ĵurnalo detalan raporton, en kiu li priskribis la
      malesperan situacion en la plej norda urbo de la amerika kontinento. La
      ĵurnalo represis ĝin en okulfrapa aranĝo sur la fronta paĝo.
      Kaj ĉar la sciigon prete disvastigis ankaŭ la radio, post
      nelonge sciis pri la afero la tuta kultura mondo.
    </p>
<p>
      Nome kaj ĝiaj trafitaj loĝantoj fariĝis la centro de la
      universala atento. Ne estis homo, kiu ne interesiĝis pri la dramo en
      la dezerta nordo.
    </p>
<p>
      Ĉiu nova depeŝo de Hilton estis sensacio. Ĵurnaloj presis
      apartajn eldonojn en centmilaj eldonkvantoj. La redakcioj estis superŝutataj
      per demandoj. Ariĝis sennombraj proponoj, kiamaniere oni povus
      transporti la seron el Nenana al Nome. Sed ĉiuj estis destinitaj al
      pereo nur pro tiu simpla kaŭzo, ke ili estis nerealigeblaj.
    </p>
<p>
      La aviadistoj, kiuj vidis en transporto de la sero unuavice aferon de sia
      profesia honoro, superŝutis per telefonaj demandoj la meteorologiajn
      staciojn. Inter ili estis ankaŭ tiuj, kiuj volonte riskus eĉ
      sian vivon, nur ke ili povu helpi la malfeliĉan urbon. Sed la
      informoj de la meteorologiaj stacioj estis tiom malfavoraj, ke ne estis
      eble doni permeson pri ekiro.
    </p>
<p>
      Kaj kiel proksimiĝis la paketo al Nenana, tiel kreskis la sufoka streĉo.
      Kio sekvos?
    </p>
<p>
      En la laborejoj, en la vendejoj, sur la stratoj, en la vagonaroj, en la
      oficejoj, en la kafejoj, ja eĉ en la lernejoj oni parolis pri nenio
      alia ol pri Nome. Ĉu la paketo restos en Nenana? Aŭ ĉu
      okazos ia miraklo, kiu ebligos transporti la seron al la destinita loko?
    </p>
<p>
      Tiuj estis momentoj, kiam la malfeliĉo vekis en la homoj la plej
      noblajn sentojn: kompaton al la suferantoj kaj klopodon helpi ilin.
    </p>
<p>
      Ĉefan vorton en la diskutoj havis kompreneble tiuj, kiuj konis
      Alaskon el propra sperto. Tiuj estis precipe la eks-orministoj, al kiuj
      prezentiĝis la alloga okazo por plivigligi la rememorojn pri la
      malkvietaj jaroj de sia vivo. Ili rakontis pri kruelaj frostoj kaj teruraj
      ventegoj, pri la netraireblaj montpasejoj, el kiuj precipe la <i>Chilcoota</i>
      pereigis centojn da kuraĝaj aventuruloj, pri la krutaj glacirokoj kaj
      perfidaj abismoj, pri la bestaro, kiu en vintro fariĝas tre danĝera—kaj
      per ĉiuj rakontoj ili vekis grandan intereson ĉe siaj aŭskultantoj—sed
      ili ne scipovis per ili konsoli.
    </p>
<p>
      Ju pli klare la homoj konstatis, ke en tiu ĉi lukto kun la senkompata
      naturo la homo estas senpova, kaj al malsanaj infanoj restas nenio alia ol
      la morto, des pli granda korpremiĝo kaptis ilin.
    </p>
<p>
      Tiu ĉi nubo de la sufoka streĉo estis subite distranĉita
      per blindiga fulmo:
    </p>
<p>
<i>Veturos stafeto!</i>
</p>
<p>
      Tiel, kiel en la naturo post ekflamo de la fulmo estas momento de tomba
      trankvilo, kiun en la sekvanta momento anstataŭas surdiga
      tondrobruego—ankaŭ la homoj legante la grandajn literojn pri la
      alaska stafeto restis kvazaŭ senkonsciigitaj. Sed poste ili ĝojegis
      kvazaŭ infanoj, kaj renkontiĝante, homoj ĉirkaŭbrakis
      nekonatojn, en la vagonaroj kaj ĉie, kie la homoj interrilatas,
      ekregis admirinda komplezo, komunikemo, ĝentileco kaj afableco—ĉar
      ĉiuj konsciiĝis, ke en tiuj ĉi emociaj momentoj la homaro
      donis sian plej belan frukton. La stafeto fariĝis la devizo de la
      tago. La infanoj aranĝis stafetkurojn de la mateno ĝis la
      vespero: en la gimnastikejo, survoje al la lernejo kaj de la lernejo, sur
      la glitejo kaj dum la glitkurado. La plenkreskuloj rigardis ilin—kaj
      strange!—nun tute ne ĝenis ilin, ke la infanoj malhelpas ilian
      iron, ke ili krias kaj bruas. La plenkreskuloj rigardis ilin kun aprobaj
      ridetoj, ĉar ili ne vidis antaŭ si la ludantajn infanojn, sed
      kelkajn kuraĝajn heroojn, kiuj ĵus entreprenis neviditan
      vetveturon kun la morto.
    </p>
<p>
      Will Shannon, Wurd Kalland, Emil Erikson, Leonard Seppala, Gunnard Kasson!
    </p>
<p>
      La kvin nomoj, kiuj vigligis la mondon! La kvin nomoj, al kiuj estis
      fiksitaj esperoj ne nur de tiu unu milo da loĝantoj en Nome, sed
      esperoj de la centmiloj kaj milionoj da homoj en la tuta mondo! La kvin
      nomoj, kiuj vekis respekton kaj admiron, apenaŭ ili estis
      elparolitaj.
    </p>
<p>
      Io tamen bremsis la ĝojegon kaj entuziasmon. Tio estis la penso; kiel
      ili fartos dum la longa kaj danĝera veturo.
    </p>
<p>
      Al ĉiu el la kvin herooj, kies nomoj ĝis tiu tempo nenie estis
      legeblaj, estis direktitaj la esperoj de la mondo egalgrade. Ĉar
      ĉiu estis la kolono, la pilastro, kiu devas ne krevi. Ĉiu estis
      la ĉenero, kiu devas ne esti traŝirita. Sur ĉiu el ili kuŝis
      la sama kvanto de la respondeco. Se unu malsukcesos, la stafeto ne
      sukcesos.
    </p>
<p>
      La tuta mondo tremetis pri la sukceso de la plej kuraĝa veturo, kiun
      la historio konis.
    </p>
<p>
      Nur tiuj, kiuj estis la ĉefaj personoj en tiu ĉi grandioza lukto
      estis trankvilaj. Ili ne pensis pri tio, ke ili faras ion eksterordinaran.
      En la senkompata lukto pri la taga pano ili lernis simplecon. Pro tio la
      taskon, kiun ili surprenis, ili taksis kvazaŭ ion memkompreneblan. Ie
      en la dezerto mortas homoj kaj estas en ilia povo savi ilin. Ĉu ili
      mem pereos plenumante ilian taskon? Eble. Sed okazu kio ajn, ili faros
      ĉion, kio estos en iliaj fortoj. Ja, kiel ili povus ankoraŭ
      unufoje en la vivo rigardi en la okulojn de homo, se ili dum tiaj
      cirkonstancoj restus hejme, en la komforto, en la varmo, apud la varmigita
      forno? Ĉu estas io pli simpla kaj pli komprenebla ol tio, ke ili
      veturas?
    </p>
<p>
      Kaj se iu montrus al ili la sensaciajn artikolojn en la ĵurnaloj, se
      iu dirus al ili, ke ili estas taksataj kiel la plej grandaj herooj de la
      nunaj tagoj, ili svingus per la manoj, kvazaŭ ili volus diri: "Eh,
      lasu nin trankvilaj. Tiaj bagateloj!"
    </p>
<p>
      Ĉiu ja ankaŭ erarus, kiu supozus, ke la stafeto ekveturis kun
      iaj ceremonioj.
    </p>
<p>
      Will Shannon alvenis kun sia sledo kaj kunjungaĵo de dek du hundoj al
      la stacidomo en Nenana; li anoncis sin ĉe la staciestro kaj atendis
      la alveturon de la lokomotivo.
    </p>
<p>
      Akompanis lin kelkaj amikoj, kiuj helpis al li kontroli la kunjungaĵon
      kaj premligi la rimenojn.
    </p>
<p>
      Kaj jam aŭdiĝis la fajfo. La lokomotivo ruliĝis al la
      stacidomo. La lokomotivestro rapide desaltis kaj transdonis al la
      staciestro malgrandan paketon.
    </p>
<p>
      "Jen la sero," li diris.
    </p>
<p>
      "Kaj ĉu tio estas ĉio?" miris la ĉirkaŭstarantoj pri
      la malgranda dimensio de la paketo, kiu pezis ne pli ol duonkilogramon.
      Ili ne povis kompreni, ke la vivo de multaj homoj povas dependi de io tiom
      malgranda.
    </p>
<p>
      "Jes," ridetis la lokomotivestro. "Kaj kiamaniere vi forsendos ĝin
      pluen?"
    </p>
<p>
      Ne estis necese klarigi tion al li. Ĉar intertempe la staciestro
      transdonis la paketon al Shannon. Tiu metis ĝin en dikan felon,
      ĉirkaŭligis ĝin per fortikaj rimenoj kaj fiksis ĝin al
      la sledo.
    </p>
<p>
      Poste li adiaŭis per manpremo la lokomotivestron, la staciestron kaj
      amikojn, saltis sur la glitveturilon, eksvingis la vipon kaj—la
      stafeto ekveturis.
    </p>
<p>
      "Sukceson!" kriis ĉiuj.
    </p>
<p>
      Sed la unua viro de la stafeto tion jam ne aŭdis. Ne estis tempo por
      longa prokrasto. La konscio, ke ĉiu horo, eble ĉiu minuto povas
      signifi la savon de homa vivo, devigis rapidon.
    </p>
<p>
      Ĉio estis tiom simpla kaj tamen en tiu simpleco kuŝis tiom da
      vireco kaj hardeco, sed ankaŭ tiom da delikateco kaj amo!
    </p>
<p>
      La vojo al Tolovana kondukis tra la vasta arbaro sur la maldekstra bordo
      de Tanana, kiu enfluas en la plej grandan riveron Yukon. Sed ĝi estis
      tiom neĝblovita, ke Will Shannon estis devigata veturi tra la
      vojo-nevojo.
    </p>
<p>
      Kiam la stafeto forlasis Nenana, la barometro montris −35 °C.
      Sed blovis tiom forta vento, ke la frosto estis duoble sentata. Will
      Shannon surhavis pezan peltmantelon, peltan ĉapon, altajn botojn kaj
      varmajn mufogantojn. Kaj li tamen veturinte kelkajn horojn frostotremis.
      De tempo al tempo li kuris apud la kunjungaĵo por iomete plirapidigi
      la cirkuladon de la sango.
    </p>
<p>
      Antaŭ la vespero la vento ĉesis. Will Shannon eluzis la
      trankvilajn momentojn por nutri la hundojn. Kaj poste daŭrigis la
      veturon.
    </p>
<p>
      En la mallumo li progresis multe malpli rapide ol tage. La kunjungaĵo
      kelkfoje renkontis altan neĝamason, la glitveturilo multfoje preskaŭ
      renversiĝis koliziinte kontraŭ falintan arbon. La hundoj elĉerpiĝis,
      kaj ankaŭ Will Shannon sentis lacon en la tuta korpo. Sed eĉ ne
      unufoje li sentis tenton ripozi. Li bone konsciis, ke la savo de multaj
      homoj kuŝas en liaj manoj kaj laŭ tio li agis.
    </p>
<p>
      En Tolovana oni atendis lin jam en la vesperaj horoj. La satnutrita
      kunjungaĵo de Wurd Kalland dormetis en la stacidomo. Wurd Kalland kun
      siaj amikoj malpacience rigardis la horloĝ-montrileton. Ĉu Will
      Shannon alvenos?
    </p>
<p>
      Li alvenis nur iom antaŭ noktomezo. Malgraŭ tio, ke li estis tre
      lacigita, li ridetis.
    </p>
<p>
      "Feliĉan vojaĝon!" li deziris al Kalland, transdonante al li la
      paketon da sero.
    </p>
<p>
      Wurd Kalland metis la seron sur la sledon, svingis manon je saluto kaj
      ekveturis. Tuj poste flugis al Nenana, al Hot Springs kaj al Nome la
      telegrafa depeŝo, ke Will Shannon feliĉe alvenis kaj Wurd
      Kalland daŭrigas la veturon.
    </p>
<p>
      Wurd Kalland havis antaŭ si ĉirkaŭ okdek kilometrojn da
      veturo. La plej danĝera estis la transveturo trans riveron Tanana.
      Ĝi estis frostiĝinta unu metron kaj ankoraŭ pli profunden,
      sed en la lokoj, kie estis rapidfluo, troviĝis nur maldika glacia
      tegaĵo. Sufiĉus surveturi tian lokon kaj....
    </p>
<p>
      En la mateno la temperaturo okulfrape malaltiĝis. Sur la firmamento
      aperis nuboj, kiuj anoncis proksimiĝantan neĝventegon.
    </p>
<p>
      Wurd Kalland instigis la hundojn al pli granda kaj ĉiam pli granda
      rapideco. Kaj kiam li fine, duonfrostiĝinta, ekvidis la domojn de Hot
      Springs, aperis sur lia frostorigida vizaĝo kontenta rideto.
    </p>
<p>
      Kaj denove la sama bildo kiel en Tolovana: nova kunjungaĵo, nova viro
      kaj nova ĝojplena telegramo pri la venko de Kalland.
    </p>
<p>
      Emil Erikson veturis el Hot Springs al Ruby. La distanco, inter tiuj
      ĉi du lokoj, estis pligrandigita per tio, ke li devis dufoje
      traveturi la riveregon Yukon.
    </p>
<p>
      Kiam li forlasis Hot Springs, la ĉielo estis malserena per pezaj
      nuboj kaj la vento eĉ ne blovetis. Emil Erikson konis tian
      trankvilon. Li sciis, ke post ĝi kutime venas ventego, en kiun eĉ
      la plej kuraĝa nordulo ne kuraĝas iri. Kaj li tamen ekveturis.
      La malesperanta Nome atendis.
    </p>
<p>
      La ventego ekfuriozis tuj post tagmezo. Samtempe kun ĝi falegis el la
      plumba ĉielo tuta torento da neĝo. La ventego pelis ĝin
      antaŭ sin, ĝi muĝis, fajfegis, rompis la arbojn, blindigis
      la veturanton kaj hundojn. De tempo al tempo tiel mallumis, ke oni ne
      povis vidi eĉ unu paŝon antaŭe.
    </p>
<p>
      La hundoj jam nur sin trenis. Emil Erikson nur per streĉo de ĉiuj
      fortoj ne falis. Sed la stafeto veturis. La posttagmezon, la tutan nokton
      kaj ankoraŭ unu tutan tagon. Tridek tri horojn da seninterrompa
      veturo. Tridek tri horojn da superhoma sufero. La 29-an de januaro je la
      naŭa vespere Emil Erikson atingis duonmorta sian celon—Ruby.
    </p>
<p>
      Tie jam atendis lin viro, kiu estis traveturonta la plej longan kaj plej
      danĝeran parton de la tuta stafeta veturo—Leonard Seppala.
    </p>
<h3>
      Ĉapitro 6
    </h3>
<p class="rubriko">
      Leonard Seppala
    </p>
<p>
      Neniu alia povis entrepreni tiom danĝeran vojaĝon, kiom estis el
      Ruby al Unalaklik ol Leonard Seppala. Kiel Gunnard Kasson ankaŭ li
      devenis de Finnlando. Jam de sia infanaĝo li vivis en malvarma
      klimato kaj tial alkutimiĝis al la malmilda Alasko multe pli frue ol
      miloj da aliaj enmigrintoj. Lia staturo estis alta, li estis maldika. Li
      havis blondajn, ondajn harojn kaj bluajn okulojn, el kiuj elradiis infana
      ludemo kaj fera volo.
    </p>
<p>
      Lia kunjungaĵo estis la plej bela en la tuta Ruby. La terkulturistoj
      en aliaj landoj fieras pri la belaj ĉevaloj. En Alasko la viroj
      fieras pri siaj hundoj. Precipe la gvidanta hundo Balto, kiu ricevis la
      nomon laŭ la Balta maro, ĉar Seppala volis havi daŭran kaj
      vivan rememorigon je sia malproksima patrujo, distingiĝis per belega
      kresko, forto, kuraĝo kaj inteligento. Ĝi ja ne saltis laŭ
      ordono super bastonon, nek prezentis diversajn figuretojn, nek "petis".
      Sed sufiĉis, ke ĝia sinjoro diris al ĝi kelkajn vortojn kaj
      la hundo tuj komprenis, kion li postulas de ĝi.
    </p>
<p>
      De tempo al tempo okazis, ke aro da hundoj komencis interbatali. Unu signo
      de Seppala—kaj Balto troviĝis inter ili. Se la hundoj konkorde
      ĵetus sin kontraŭ ĝi, ili certe disŝirus ĝin. Sed
      estis preskaŭ mirinde, kiom la ĉeesto de la fortstatura luphundo
      efikis al ĉiuj. Sufiĉis, ke ĝi al unu aŭ du ribelantoj
      mordetu la orelon, ke ĝi mallonge boju, ke ĝi montru siajn
      dentojn kaj ĉirkaŭrigardu kiel reĝo—kaj jam estis
      trankvilo. La hundoj ekmurmuris kaj konfuzite retiriĝis en siajn
      budojn, aŭ ili komencis flati al Balto.
    </p>
<p>
      Komence Seppala veturis laŭ la fluo de Yukon. La vojo kondukis tra la
      arbaro, kiu iomete mildigis la akrecon de la ventego. Malgraŭ tio la
      kunjunĝaĵo iris nur tre malrapide antaŭen, ĉar ofte
      troviĝis sur la vojo elradikiĝinta arbo, kiun li devis ĉirkaŭveturi.
    </p>
<p>
      Matene li transveturis Yukon-on kaj baldaŭ atingis la ebenaĵon.
      Ĉi tie la danĝero kulminis. La ventego, nekatenita per la baro
      de la arbaro, ekfuriozis kvazaŭ freneza. La frosto plifortiĝis
      tiom, ke Seppala povis mezuri 60°C sub nulo. Kaj krom tio li veturis
      sur tia surfaco de la tero, ke ĉiu paŝo povus rezultigi teruran
      falon en la profundon.
    </p>
<p>
      Seppala konis tiajn marĉajn regionojn, kie nur la maldika surfaca
      tavolo estis frostiĝinta. Tia loko facile rompiĝus sub la pezo
      de unu hundo, tiom pli de la tuta kunjungaĵo! Pro tio li veturis tre
      singarde, grandparte fidante la naturan instinkton de Balto.
    </p>
<p>
      Horo post horo pasis kaj la monotona regiono daŭris. La hundoj estis
      elĉerpitaj de laco kaj de malsato, ĉar sur la vasta ebenaĵo
      ne estis unu loketo ŝirmita kontraŭ la ventego, kie Seppala
      povis nutri la kunjungaĵon. Kiam li vidis, ke li vane atendas tian
      monteton, li decidiĝis pri mallonga ripozo en la malferma regiono. Li
      haltigis la kunjungaĵon kaj disdonis al la hundoj la frostiĝintajn
      fiŝojn. La hundoj avide ĵetis sin al ili. Pli frue, ol Seppala
      venis al Balto, la duopo ĉe la glitveturilo jam pretis por pli kaj
      postulis per mallonga murmuro aldonon. Seppala ĵetis al ili ankoraŭ
      kelkajn fiŝojn kaj karesis ilin per la mano. Samtempe li rigardis al
      la neĝo, kie videblis kelkaj ruĝaj makuloj. Li konsterniĝis.
      De kio ili devenis? En tiu momento unu hundo levis la piedon kaj Seppala
      ekvidis sange ŝirvunditan plandon. Kompato premis lian gorĝon.
      Sed li tuj venkis ĝin. En Nome mortas infanoj. Ili atendas savon. Ne
      konvenas ĝemi kaj perdi tempon pro kelkaj ŝirvundoj.
    </p>
<p>
      Ankoraŭ unufoje li mankaresis la hundojn kaj li kliniĝis por
      preni la konduk-rimenojn.
    </p>
<p>
      La hundoj je la antaŭo rigardis al li. Kiam li kliniĝis, ili
      ŝajne supozis, ke li volas doni al ili novan porcion da fiŝo.
      Ili rapide ariĝis ĉirkaŭ li. Ĉiu volis esti la unua.
    </p>
<p>
      Kaj en tiu momento okazis io neatendita.
    </p>
<p>
      Eksonis mallonga, seka krako. Seppala tuj divenis, kio okazis. Sed antaŭ
      ol li povis forsalti, la glacio sub li rompiĝis kaj Seppala kun la
      glitveturilo troviĝis en la marĉaĵo.
    </p>
<p>
      La timigitaj hundoj saltis sur la firman glacion kaj volis forkuri. Sed
      Balto revenis per arka flankvojo por sia sinjoro.
    </p>
<p>
      "Antaŭen, Balto! Tiru!" kriis Seppala kaj klopodis suriri sur la
      firman glacion, sed tiu sub lia pezo ĉiam rompiĝis.
    </p>
<p>
      La saĝa hundo komprenis. Ĝi kuregis denove al sia gvida loko kaj
      streĉis ĉiujn fortojn. Tiamaniere la ceteraj hundoj estis
      devigataj kuntiri.
    </p>
<p>
      Feliĉe estis ke la kondukrimenoj estis faritaj el tre solida felo.
      Ili alie certe traŝiriĝus, ĉar la sledo kojnumiĝis kaj
      ne povis elgliti.
    </p>
<p>
      Fine Seppala sukcesis kuŝiĝi sur la glacion. Li kliniĝis
      super la perfida marĉaĵo, levetis iom la glitotrabojn kaj—la
      sledo ekflugis sur la firma glacio.
    </p>
<p>
      "Balto, haltu!" kriis Seppala kaj li pene levis sin. Li ja havis peltan
      veston, kiu estis taŭgigita por tiaj akcidentoj, sed tamen kelkaj
      gutoj penetris sub ĝin ĝis la nuda korpo kaj nun senkompate
      malvarmigis.
    </p>
<p>
      La kunjungaĵo obee haltis. Seppala atingis la sledon kaj lia unua
      penso estis al la paketo da sero. La pelto, en kiu ĝi estis
      envolvita, estis surface malsekigita, sed la interno estis absolute seka.
      Trankviligita li sursaltis la sledon kaj la kunjungaĵo denove
      ekveturis.
    </p>
<p>
      La ventego furiozis senĉese. Seppala sentis, ke liaj kruroj komencas
      rigidiĝi. Tuj kiam li konsciiĝis pri tio, li saltis de sur la
      sledo kaj kuris apude. Tio iomete helpis. La sango en la vejnoj komencis
      cirkuli pli rapide kaj lia dorso eksentis agrablan varmon. Sed samtempe
      kun ĝi aperis tia laciĝo, ke li devis vole nevole sursalti la
      sledon.
    </p>
<p>
      Intertempe la regiono ekŝanĝiĝis. Anstataŭ la vastaj
      ebenaĵoj aperis montetoj. Unue malaltaj, sed ĉiam pli kaj pli
      altaj, ĝis ili ŝanĝiĝis al kontinuaj montarĉenoj.
    </p>
<p>
      Se la vojo tra la tundro estis danĝera, ĉi tie ĝi ne estis
      pli sekura, ĉar malantaŭ ĉiu monteto povis neatendite troviĝi
      perfida abismo.
    </p>
<p>
      Estis jam malfrua posttagmezo, kiam li traveturis longan valon. Ambaŭflanke
      etendiĝis alten grandegaj montegoj, sur kiuj estis videbla neniu
      arbetaro. La ventego okulfrape malplifortiĝis, kaj tial la kunjungaĵo
      veturis pli rapide.
    </p>
<p>
      Subite eksonis obtuza bruego, kvazaŭ en la malproksimo ektondrus.
      Seppala maltrankvile ĉirkaŭrigardis. Kiam lia rigardo trafis sur
      la deklivon, kiu etendiĝis je la dekstra flanko altegen, li
      ekkomprenis kaj paliĝis.
    </p>
<p>
      Lavango!
    </p>
<p>
      La grandegaj amasoj da neĝo, kiuj liberiĝis per la propra pezo,
      ruliĝis en la mallarĝan valon, kiun li traveturas!
    </p>
<p>
      Kien forkuri? Per unu rigardo li konvinkiĝis, ke la lavango ruliĝas
      je tia larĝeco, ke ne estas eble saviĝi antaŭ ĝi.
    </p>
<p>
      Li rapide direktis sin al la kontraŭa deklivo. Li svingis la vipon
      kaj per laŭta ekkrio instigis la hundojn al pli rapida kuro. Sed ne
      estis necese fari tion. La bestoj antaŭsentis la danĝeron kaj
      streĉis ĉiujn fortojn por forkuri antaŭ la pereiga
      elemento.
    </p>
<p>
      Sed la lavango estis pli rapida.
    </p>
<p>
      Balto apenaŭ atingis la piedon de la kontraŭa deklivo, kiam
      tremis la tuta valo per barelsona bruego. La neĝamasoj ruliĝis
      en la valon kaj neatendite silentigis la ekkrion de Seppala kaj
      angorplenan bojadon de liaj hundoj.
    </p>
<p>
      La stafeto estis entombigita!
    </p>
<p>
      La valo trankviliĝis. Finsonis la bruego de la lavango, ĉesis la
      obstina lukto de la homo kun la naturo. Nur en la alto ekhurlis nova atako
      de la ventego.
    </p>
<p>
      La senmovo daŭris unu sekundon, du sekundojn, poste jam kelkajn
      minutojn.
    </p>
<p>
      Kaj subite la neĝo moviĝis. Poste denove kaj denove. Kaj jen
      aperis super la neĝo la kapo de Balto.
    </p>
<p>
      La hundo rigardis antaŭen; poste ĝi turnis sin. Ĝiaj okuloj
      estis plenaj de mirego. Kelkaj momentoj pasis antaŭ ol ĝi
      komprenis. Sed poste ĝi puŝis la piedojn en la neĝon kaj
      rastis kaj rastis.
    </p>
<p>
      Post nelonge aperis la kapoj de la unua entombigita duopo. Tiumomente
      Balto ĝoje ekbojis kaj komencis rasti ankoraŭ pli obstine. La du
      liberigitaj hundoj skuis sin kaj tuj komencis helpi Balton. Neĝo
      forflugis dekstren kaj maldekstren kaj novaj kaj novaj duopoj de la hundoj
      estis liberigataj!
    </p>
<p>
      Finfine aperis la sledo kaj apud ĝi Seppala. Li estis trafita per la
      lavango tiom malfeliĉe, ke li puŝegis per la kapo la sledon kaj
      senkonsciiĝis.
    </p>
<p>
      La hundoj ariĝis ĉirkaŭ li ĝoje bojante, sed ili tuj
      silentis. Ilia sinjoro ne moviĝis.
    </p>
<p>
      La bestoj staris konfuzite. Neniu eĉ moviĝis. Kaj eble la tuta
      kunjungaĵo frostiĝus en tiu pozicio, se ne ĉeestus Balto.
    </p>
<p>
      Kiu scias, kial ĝi tion faris. Eble ĝi volis esprimi la amon al
      sia sinjoro, eble vekiĝis en ĝi la sama sento, kiun ĝi
      havis por siaj suferantaj idoj, eble bedaŭro kaj kompato devigis
      ĝin al tio, ke ĝi alproksimiĝis ĝis sia sinjoro
      kaj....komencis ĉirkaŭleki lian vizaĝon.
    </p>
<p>
      Kaj tio helpis. La vundito palpebrumis kaj post momento li malfermis la
      okulojn. Balto ankoraŭ kelkfoje lekis lin kaj poste ĝoje
      ekbojis.
    </p>
<p>
      Seppala ĉirkaŭrigardis. La tuta kunjungaĵo kuŝis en la
      neĝo kvazaŭ en tombo. Dum Balto por atingi la surfacon devis
      tralukti nur kelkajn decimetrojn, ĉirkaŭ Seppala etendiĝis
      la neĝamasoj pli alten ol du metrojn. Eĉ se li ne estus vundita,
      el tiu ĉi tombo li neniam liberigus sin per propraj fortoj.
    </p>
<p>
      Li dankeme rigardis Balton kaj ankaŭ la ceterajn hundojn. Li dankis
      la bestojn pro si, siaj edzino kaj infanoj, kiuj streĉe atendas lian
      revenon, kaj pro tiuj en Nome, kiuj sopire atendas la savan seron.
    </p>
<p>
      La seron!
    </p>
<p>
      Ĝi ja devis esti kiel eble plej baldaŭ en Nome! Kaj li kuŝas
      ĉi tie en la neĝo, kvazaŭ li havus sufiĉe da tempo—
    </p>
<p>
      Li provis leviĝi, sed ne sukcesis. Lia kapo zumis, liaj okuloj nubiĝis.
      La tuta korpo estis kvazaŭ bruligata.
    </p>
<p>
      Li ekkonsciis, kiel terura estas lia situacio. Li kuŝas tie ĉi
      sola en la dezerto, super li bruegas la ventego, kiu senĉese ŝutas
      novajn kaj novajn neĝtavolojn—kaj malproksime li estas atendata
      kun firma fido. Li trompos iliajn atendon kaj esperojn. La paketo, kiu jam
      veturis milojn da kilometroj, kiun tenis tiom da manoj de oferemaj homoj,
      haltos ĉe li. Seppala ne alvenos.
    </p>
<p>
      La turmentaj pensoj kaŭzis al li pli grandajn dolorojn ol la vundita
      kaj frostigita korpo. Kaj nur la dolorigaj pikoj de tiuj pensoj devigis
      lin denove leviĝi. Li ŝanceliĝis kaj falis denove en la neĝon.
      Tion li ripetis kelkfoje, ĝis li fine sukcesis rampi sur la sledon.
    </p>
<p>
      "Veturu, Balto!" li diris senenergie kaj senkonsciiĝis.
    </p>
<p>
      Balto tiris la sledon el la tranĉeo, kiun ĝi kun la hundoj
      elfosis, kaj veturis sur la deklivo tiom longe, ĝis ili preterveturis
      la falegintan lavangon. Poste ĝi malsuprenveturis en la liberan valon
      kaj sur la ebena surfaco ili ekveturis pli rapide. De tempo al tempo li
      rigardis malantaŭen por konvinkiĝi, ĉu Seppala kuŝas
      ankoraŭ sur la sledo.
    </p>
<p>
      La kuranta stafeto prezentis neesprimeble malgajan bildon. Seppala kuŝis
      sur la sledo sen moviĝo. La hundoj, kvazaŭ ili scius, ke ĉi
      tie okazas io eksterordinara, veturis serioze kaj trankvile.
    </p>
<p>
      Subite la sledo puŝiĝis je ia malmola elstaraĵo. Ĝi
      suprensaltetis, ŝanceliĝis kaj tuj sekve Seppala kuŝis sur
      la malmola neĝo. Falante li puŝiĝis per la kapo al la tero
      tiom forte, ke la doloro vekis lin el la senkonscio.
    </p>
<p>
      Li sidiĝis sur la tero kaj konfuzite ĉirkaŭrigardis. La
      sledo estis jam kelkajn metrojn antaŭ li kaj veturegis pluen.
    </p>
<p>
      "Balto! Balto!" li vokis ekscitite.
    </p>
<p>
      La hundo rigardis malantaŭen kaj revenis al sia sinjoro. Ĝi
      kelkfoje ekbojis kaj komencis froti sin ĉe la kruroj de Seppala.
    </p>
<p>
      "Vi estas bonkora, Balto," karesis ĝin Seppala. Kaj rigardinte la
      kompason li aldonis: "Vi kondukas nin bone."
    </p>
<p>
      Dua nokto vualkovris la neĝblovitan regionon. Kaj la ventego ne
      ĉesis.
    </p>
<p>
      Seppala nutris la hundojn kaj daŭrigis la veturon la tutan nokton. De
      tempo al tempo li veturis kun plena konscio, sed jen kaj jen li senpove
      dormetis. Kaj tiam la sekureco de la veturo restis nur ĉe Balto.
    </p>
<p>
      La duan tagon la stafeto jam nur treniĝis. Ĉiuj hundoj havis la
      piedojn tiom ŝirvunditaj, ke post la kunjungaĵo restis strio de
      ruĝa sango. La korpojn de la bestoj kaj de la elĉerpita homo
      skuis febro.
    </p>
<p>
      En kompatinda stato la stafeto atingis Unalaklik-on. Ĝi veturis pli
      ol 250 kilometrojn, estis survoje kvardek kvin horojn kaj travivis
      neesprimeblan suferadon.
    </p>
<p>
      La Unalaklikanoj, kiuj vivis jam kelkajn horojn en atmosfero de timo kaj
      espero, veturis renkonten al Seppala. Ili volis premi lian manon, danki
      lin, doni al li refreŝigaĵon.
    </p>
<p>
      Seppala ĉirkaŭis ilin per malforta rigardo, senvorte montris al
      la paketo da sero kaj preskaŭ neaŭdeble flustris:
    </p>
<p>
      "Flegu la hundojn!"
    </p>
<p>
      Poste li renversiĝis kaj senkonsciiĝis.
    </p>
<p>
      En tiu momento jam Gunnard Kasson alfiksis la paketon al sia sledo.
    </p>
<p>
      Kaj dum oni forkondukis la hundojn kaj forportis la senmovan korpon de
      Seppala, por redoni al li la vivon, la lasta, la decida ero de la stafeto
      direktis sin al la maro.
    </p>
<h3>
      Ĉapitro 7
    </h3>
<p class="rubriko">
      Inter vivo kaj morto
    </p>
<p>
      Jam de tiu momento, kiam venis al Nome la sciigo, ke la stafeto ekveturis,
      la loĝantoj de la urbo respiris. Ili sciis, ke oni ankoraŭ ne
      venkis. Ili sciis, ke la ĉefa lukto kun la mortinsida malsano nur
      ekestas. Sed tamen la malespero cedis al la espero.
    </p>
<p>
      Doktoro Welch maljuniĝis en tiuj kelkaj tagoj almenaŭ je dek
      jaroj. Ja ne estis facila tasko vizitadi la pacientojn, kiuj rigardis al
      li kun senfina fido, kaj ne povi doni al ili la efikan medikamenton.
    </p>
<p>
      La poŝtejo estis ĉiutage sieĝata. La depeŝojn pri la
      proksimiĝanta savo jam atendis kun malpacienco ne nur doktoro Welch
      kaj la ĵurnalisto Hilton. La gepatroj de la malsanaj infanoj, ankaŭ
      tiuj, en kies domo la malsano ankoraŭ ne aperis, rapidis kelkfoje dum
      la tago al la poŝtejo por demandi, kio estas nova.
    </p>
<p>
      Ĉiu parto de la stafeto estis sekvata kun senspira streĉo. La
      nomojn de la veturantoj oni elparolis kun admiro kaj respekto. Kaj post
      ĉiu depeŝo sciiganta, ke ankoraŭ unu viro ekveturis, granda
      ŝtonego falis de sur la koro.
    </p>
<p>
      Tiun tagon, kiam el Ruby ekveturis Seppala, la vivo en Nome estis
      neordinare vigla. Neniel gravis la malpermeso pri amas-kunvenado. La homoj
      estis tiom impresitaj per tiu granda sciigo kaj ili devis komuniki al iu
      siajn sentojn.
    </p>
<p>
      "Ĉu vi jam aŭdis?" demandis unu la alian renkontiĝinte.
    </p>
<p>
      "Pri kio?"
    </p>
<p>
      "Nu, pri Seppala!"
    </p>
<p>
      "Ho, Seppala! Bonega homo...!"
    </p>
<p>
      "Kaj kion vi opinias—ĉu li sukcesos?"
    </p>
<p>
      "Li sukcesos. Seppala alvenos. Certe!"
    </p>
<p>
      "Sed la vojo estas tiom longa kaj—"
    </p>
<p>
      "—kaj danĝera, mi scias. Sed iu diris, ke li konas Seppala-n.
      Laŭdire li estas viro kvazaŭ el ŝtalo. Kaj mi—mi mem
      ne scias, kial mi tiom fidas lin. Sed io senĉese diras al mi, ke
      Seppala alvenos."
    </p>
<p>
      "Nur ke...!"
    </p>
<p>
      Ju pli longe la telegraf-oficejo en Unalaklik silentis, des pli multe
      kreskis la fido al Seppala. Neniu volis malesperi. Neniu havis sufiĉe
      da forto por allasi la penson, ke Seppala povus perei en la dezerto. Ili
      vidis la teruran polusan ventegon, kiu eĉ en ilia lando estis
      supernormale akra. Ili sciis, ke la regiono, kiun traveturas Seppala,
      estas plena de danĝeroj. Ke tie troviĝas perfidaj marĉaĵoj
      kaj montoj kun abismoj. Ke tie vivas malsata kaj danĝera bestaro.
    </p>
<p>
      Kaj tamen ili kredis. Ili kredis kun tiu stranga kredo, kiun la homo
      kapablas havi nur tiam, kiam al li jam nenio alia restas. Ili krome ja
      bezonis ĝin, ĉar nur tiamaniere ili povis forpeli la ombrojn de
      la malespero kaj dubo, kiuj en iu kaŝita anguleto de iliaj animoj
      neforpeleble nigris.
    </p>
<p>
      Sed kiam venis la depeŝo pri la alveno de Seppala en Unalaklik, kiam
      la tutan vesperon kaj longe tra la nokto estis aŭdebla neniu alia
      frazo ol "Seppala alvenis!", kiun ili elparolis kun malsekiĝintaj
      okuloj kaj tremantaj lipoj—nur tiam ili senvorte konfesis, kiom
      bazita sur espero estis ilia kredo...
    </p>
<p>
      La ekscito kulminis, kiam Unalaklik komunikis, ke Gunnard Kasson estas
      survoje.
    </p>
<p>
      Gunnard Kasson!
    </p>
<p>
      Pri li pensis doktoro Welch tage kaj nokte. Kaj ne nur doktoro Welch. Ankaŭ
      aliaj viroj en Nome kaj, sekve de la komunikoj de Hilton, en la tuta
      mondo. Kaj kompreneble precipe la patrinojn, kiuj kun rideto sur la vizaĝo,
      sed kun la koro sanganta, kliniĝis super malsanaj infanoj kaj ilin
      konsolis, ĝojigis kaj kuraĝigis la nuraj du vortoj: Gunnard
      Kasson...
    </p>
<p>
      Jam la sono de la fiera nomo povis plifortigi. Ne estis necese koni
      Gunnard Kasson. Sufiĉis elparoli lian nomon, malmolan kaj koncizan,
      kaj jam oni vidis antaŭ si la viron, kiu povis kuraĝe vizaĝ-al-vizaĝe
      starigi sin kontraŭ eĉ la plej granda danĝero.
    </p>
<p>
      Gunnard Kasson estas survoje.
    </p>
<p>
      Ĉu li venkos?
    </p>
<h3>
      Ĉapitro 8
    </h3>
<p class="rubriko">
      Gunnard Kasson
    </p>
<p>
      Gunnard Kasson povis elekti: li povis veturi aŭ sur la firma tero, aŭ
      sur la maro. La vojo sur la bordo estis ja pli sekura, sed tre longa.
    </p>
<p>
      La rekta vojo tra la frostita golfo Norton estis tre malcerta, sed multe
      malpli longa.
    </p>
<p>
      Ĉiu horo havis grandan valoron. En Unalaklik venis telegramo el Nome
      pri la unuaj viktimoj de la difterio. Pro tio Kasson decidis, ke li
      veturos sur la maro.
    </p>
<p>
      Li sciis, ke la plej malfacila tasko sur la maro estos orientado. Se lumus
      steloj, li facile povus trovi la direkton de la veturo. Sed la ventego daŭris
      per neniel malpligrandigita forto. Ĝi malebligis antaŭenrigardon
      kaj blindigis. Nenie estis videblaj firmaj punktoj, kiuj plifaciligus la
      orientadon. Tial li kunprenis perfektan fosforeskan kompason, laŭ kiu
      li povis tre precize konstati la direkton de la veturo. Nokte li estis
      devigata rigardi ĝin preskaŭ seninterrompe.
    </p>
<p>
      Kiam ekkrepuskis la norda tago, la veturo estis jam pli bona. Sed ju pli
      li malproksimiĝis de la firma tero, des pli multaj danĝeroj
      atendis lin survoje. Ne temis nur pri oftaj fendoj en la glacio, kiuj
      faris la veturon tiom danĝera. Tre ofte malhelpis la veturon
      glaciblokoj, kiuj tre alte elstaris. Iuj estis tiom altaj, ke li devis
      ĉirkaŭveturi ilin. Sed se la glacimonto estis tre alta kaj krom
      tio etendiĝis tre malproksimen, tiel ke la ĉirkaŭveturo daŭrus
      tro longe, tiam Kasson pli volonte transveturis ĝin.
    </p>
<p>
      Tio estis tre malfacila, ĉar la antaŭaj hundoj devis grimpi al
      la pinto, surrampi ĝin, veturi sur la deklivo malsupren kaj tiri post
      si la restantajn hundojn kaj sledon.
    </p>
<p>
      Kaj malgraŭ tio Kasson pli volonte elektis ĉi tiun vojon, ĉar
      li ne volis senbezone perdi eĉ unu minuton.
    </p>
<p>
      Kiam vesperiĝis, la ventego ĉesis.
    </p>
<p>
      Kasson nutris la hundojn kaj post mallonga ripozo li daŭrigis la
      veturon.
    </p>
<p>
      Pasis trankvila nokto, en kiu nur de tempo al tempo bruis la maro per la
      krakado de la glacio.
    </p>
<p>
      La sekvantan tagon la hundoj metis la krurojn antaŭen nur kun la plej
      granda fortostreĉo. Kiel la jungaĵo de Seppala—ankaŭ
      ili sangis el multaj vundoj.
    </p>
<p>
      Kasson supozis, ke li atingos Nome matene la 2-an de februaro. Sed kiam
      jam proksimiĝis tagmezo kaj la firma tero ankoraŭ ne estis
      videbla, li maltrankviliĝis. Ĉu li eble tro deviis de la
      difinita direkto? Ĉu li ne erariris kaj nun veturas al la vasta
      Pacifika Oceano?
    </p>
<p>
      Je tiu ĉi penso li ektremis, ĉar tio signifus, ke liaj hundoj
      fariĝus sovaĝaj pro malsato kaj ke li mortus; sed tio signifus
      ankaŭ katastrofon por Nome kaj kia ironio de la sorto kuŝus en
      tio, ke la stafeto trompis ĉiujn esperojn nur en la lasta stadio!
    </p>
<p>
      Li akre ĉirkaŭrigardis. Ĉu ne videblas antaŭe aŭ
      dekstre strio de firma tero? Sed ĉie, kien lia rigardo povis
      trapenetri, kuŝis nur la frostinta maro, sur kelkaj lokoj ondigita
      per glacirokoj aŭ neĝmontoj.
    </p>
<p>
      Subite li ekvidis malproksime antaŭ si, iomete dekstre, kelkajn
      malhelajn punktojn, kiuj frape reliefiĝis kontraŭ la blanka
      kovrilo de la maro.
    </p>
<p>
      Lupoj!
    </p>
<p>
      Kasson ne eksentis timon. Kontraŭe, li estis preskaŭ ĝoja,
      ĉar kie estas lupoj, tie la firma tero ne povas esti tre malproksima!
    </p>
<p>
      Kun novaj fortoj li instigis la hundojn.
    </p>
<p>
      Nur ke la lupoj ne ekvidu ilin! Kasson ja estas preparita por ĉio, li
      havas bonegan ripet-pafilon kaj sufiĉan provizon da kartoĉoj—sed
      nun, kiam li estas jam tiel proksima de la celo, estus domaĝe, se li
      estus retenita!
    </p>
<p>
      Li veturis kun la jungitaĵo malantaŭ unu altan glaciblokon kaj
      tie kaŝis sin.
    </p>
<p>
      Poste li singarde ekrigardis sur la glacian ebenaĵon. Li ekĝojis.
      La lupoj kuris laŭ la malproksima horizonto kaj ili celis
      tiudirekten, de kie Kasson alveturis. Ili kuregis kiel la vento. Post
      kelkaj momentoj ili malaperis.
    </p>
<p>
      Li libere respiris kaj kun novaj fortoj, kiujn al li donis la penso, ke la
      celo ne povas esti jam tro malproksima, li instigis la hundojn al pli
      rapida veturo.
    </p>
<p>
      Ne longe ili veturis trankvile.
    </p>
<p>
      Subite la hundoj maltrankviliĝis. Sen tio, ke Kasson instigis ilin,
      ili plirapidigis la kuron tiel ke la sledo preskaŭ flugis.
    </p>
<p>
      Kion tio povas signifi? Ĉu la hundoj sentas novan aron da lupoj? Aŭ
      ĉu ekestas jam nova danĝero en la formo de glaci-urso?
    </p>
<p>
      Kasson maltrankvile ĉirkaŭrigardis. Kiam li rigardis malantaŭen,
      li tuj komprenis la ekscitiĝon de la hundoj.
    </p>
<p>
      La jungaĵo estis persekutata de aro da lupoj. Ili estis la samaj,
      kiujn li ekvidis pli frue. Survoje ili ekvidis la freŝajn postsignojn
      de la sledo de Kasson kaj nun sekvas ilin.
    </p>
<p>
      Li svingis la vipon, ekkriis al la hundoj—kaj tiuj ekkuregis sur la
      ebenaĵo kiel rapida ventego. La timo antaŭ la malsataj lupoj
      donis al ili nekredeblajn fortojn.
    </p>
<p>
      Gunnard Kasson renkontis lupojn jam kelkfoje dum sia vivo. Li konis ilin
      bone jam en Finnlando. Ankaŭ ĉi tie, en Alasko, li partoprenis
      kelkajn ekspediciojn kontraŭ tiuj ĉi rabaj bestoj, kiam ili
      vintre fariĝis pli atakemaj kaj minacis la sendanĝerecon de la
      vilaĝo.
    </p>
<p>
      Sed li neniam renkontis ilin en tiaj cirkonstancoj kiaj nun, kiam sur li
      kuŝas la respondeco por la savado de tiom da vivoj! Kaj ĝuste
      tio estis la kaŭzo, pro kiu lia mano ektremis, kiam li celdirektis la
      pafilon al unu granda lupo, kiu antaŭkuris la tutan aron je kelkaj
      metroj. Sed li tuj regis sin.
    </p>
<p>
      Eksonis mallonga pafo. La lupo saltegis alten kaj restis kuŝanta sur
      la loko. La ceteraj ĵetis sin al la vundita kunulo.
    </p>
<p>
      Tiu ĉi momento sufiĉis al Kasson por gajni grandan distancon.
      Sed jam proksimiĝis la aro denove! Kaj ankoraŭ pli rapide kaj
      pli rabe, ĉar la odoro de la freŝa sango pligrandigis ilian
      furiozon.
    </p>
<p>
      Ankoraŭ kelkfoje pafis Kasson. Ĉiufoje restis unu lupo sur la
      glacio kaj la aro englutis la neatenditan pecon. Malgraŭ tio la
      distanco inter la jungaĵo kaj lupoj senĉese malpligrandiĝis.
    </p>
<p>
      Nur la rapideco de la hundoj ne ŝanĝiĝis. Ili sentis la danĝeron
      tuj ĉe la malantaŭo, tial Kasson ne bezonis ilin instigi.
    </p>
<p>
      Subite la sledo surveturis malgrandan glaciblokon. Ĝi saltetis pli
      alten, kaj antaŭ ol Kasson povis tion malebligi, falis el ĝi la
      skatolo kun la kartoĉoj!
    </p>
<p>
      Kasson ektremis.
    </p>
<p>
      Nun li estas preskaŭ senarma. En la pafilo li havas ja ankoraŭ
      tri aŭ kvar kartoĉojn, sed kio estas tio kontraŭ la malsata
      aro, en kiu troviĝas ankoraŭ nun pli ol dudek lupoj!
    </p>
<p>
      La unusola savo kuŝas nun en la rapideco de la hundoj. Sed kiel longe
      povos daŭri tiu ĉi freneza kurego?
    </p>
<p>
      En la lasta momento Kasson ekhavis feliĉan ideon. Li kaptis sakon kun
      la viando, kiun li havis kiel nutraĵon por la hundoj. Li komencis
      ĵeti pecon post peco al la lupoj. Komence ili haltis ĉe ĉiu
      peco, ili batalis pri ĝi—kaj Kasson gajnis kelkajn valoregajn
      sekundojn. Sed kiam la afero plurfoje ripetiĝis, la lupoj eksciis, ke
      la malgranda peceto ne sufiĉos por ili ĉiuj. Pro tio ili lasis
      la viandon al la unua, kiu ekmordis ĝin, kaj kuregis pluen.
    </p>
<p>
      Poste Kasson malfermis la tutan sakon kaj dismetis ĝian enhavon sur
      la teron. Tiun ĉi fojon ĉiuj lupoj haltis kaj dum kelkaj
      momentoj ili estis denove tenitaj.
    </p>
<p>
      Kasson turnis sian tutan atenton al la jungaĵo kaj al la vojo antaŭe.
    </p>
<p>
      Kiel priskribi lian ektimon, kiam anstataŭ la firma tero, kies
      proksimecon li jam antaŭvidis, li rimarkis antaŭ si altan
      glacimonton, etendiĝantan longan distancon dekstren kaj maldekstren!
    </p>
<p>
      Per unu rigardo li konvinkiĝis, ke surgrimpi ĝin ne estas eble.
      Kaj ĉirkaŭveturi ĝin—por tio estis jam tro malfrue...
    </p>
<p>
      Li ekkomprenis, ke tio signifas la finon...
    </p>
<p>
      Li haltis ĉe la glacimonto. Rapide li tratranĉis la rimenojn,
      per kiuj la hundoj estis jungitaj. Unua li liberigis la gvidantan hundon
      Fulmon.
    </p>
<p>
      "Fulmo, ek al ili!" li ekkriis.
    </p>
<p>
      La hundo obeis. Kuraĝe ĝi ekkuris kontraŭ la aro, kiu
      rapide proksimiĝis.
    </p>
<p>
      La ceteraj hundoj ekhezitis, kvazaŭ ili volus diskuri. Sed finfine
      ili tamen altiriĝis per la kuraĝo de la gvidanto.
    </p>
<p>
      Komenciĝis malespera batalo.
    </p>
<p>
      Kasson pafis per la restantaj kartoĉoj. Poste li alsaltis al la
      hundoj kaj helpis ilin per fortaj bategoj de sia pafilo.
    </p>
<p>
      La lupoj momenton ŝanceliĝis. Sed nur momenton. Ilia superforto
      estis tro granda. Malgraŭ tio, ke la hundoj batalis kun admirinda
      kuraĝo, tamen ilia nombro malpligrandiĝis.
    </p>
<p>
      Subite la plej granda lupo ĵetis sin sur Fulmon. Kasson ekvidis tion.
      Li alsaltis al la atakanto kaj volis doni al ĝi mortigan baton.
    </p>
<p>
      La lupo liberlasis Fulmon; ĝi rapide flankiĝis kaj ekmordegis la
      pafilon, kiu trafis la malmolan glacion. Per forta tirego ĝi
      elmanigis al Kasson la pafilon kaj forkuris kun ĝi kelkajn paŝojn,
      kie ĝi komencis bategi per ĝi.
    </p>
<p>
      Kasson forsaltis al la sledo. Li serĉis objekton, per kiu li povos
      defendi sin. Sed krom la paketo kun sero kaj kelkaj kovriloj la sledo
      estis malplena...
    </p>
<p>
      Li rapide demetis la kovrilojn kaj levis la pezan sledon alten. Li svingos
      per ĝi kaj defendos sin ĝis la lasta spiro.
    </p>
<p>
      La hundoj jam komencis retiriĝi. Ili kuris al sia sinjoro, kvazaŭ
      ili serĉus ĉe li defendon.
    </p>
<h3>
      Ĉapitro 9
    </h3>
<p class="rubriko">
      En la lasta momento
    </p>
<p>
      Tiun tagon vivis Nome kvazaŭ en febro.
    </p>
<p>
      Ĉiumomente elkuradis homoj el siaj domoj por rigardi, ĉu la savo
      jam alproksimiĝas. La poŝtoficejo estis superŝutata per
      telegrafaj demandoj el ĉiuj partoj de la mondo: "Ĉu Gunnard
      Kasson jam alvenis?" Kaj ĉiam la sama frostiga respondo:
    </p>
<p>
      "Li ankoraŭ ne alvenis."
    </p>
<p>
      Dum la tago pasis, kreskis la ekscito, ĉar la epidemio ne malfortiĝis.
      Doktoro Welch ne havis sufiĉe da tempo por desinfekti la injektilon
      kaj plenigi ĝin per la sero, kiu montriĝis tiel neefika....
    </p>
<p>
      Li povis eniri kiun ajn domon; ĉie li aŭdis la saman parolon, la
      saman nomon:
    </p>
<p>
      Gunnard Kasson!
    </p>
<p>
      Ankaŭ malsanuloj elparoladis ĝin, kvankam multaj en alta febro eĉ
      ne sciis, pri kio temas. Sed la lignaj dometoj estis tiel plenplenigitaj
      per tiu ĉi nomo, ke la voĉoj de la malsanuloj estis la nura eĥo.
    </p>
<p>
      "Ĉu li ankoraŭ ne alvenis, sinjoro doktoro?" bonvenigis lin.
    </p>
<p>
      "Ankoraŭ ne."
    </p>
<p>
      "Kaj kion vi pensas...ĉu li alvenos?"
    </p>
<p>
      "Ni devas esperi, amikoj! Nur tio restas al ni."
    </p>
<p>
      Antaŭ tagmezo la ŝerifo vizitis la poŝtoficejon.
    </p>
<p>
      "Sinjoro Smith, kontaktigu min kun Unalakliko!"
    </p>
<p>
      "Volonte...tuj!—Preta!"
    </p>
<p>
      La ŝerifo enmanigis la aŭdilon.
    </p>
<p>
      "Halo, ĉi tie ŝerifo de Nome. Ĉu vi scias nenion pri
      Kasson?—Ne? Kaj vi diras, ke li devus esti ĉi tie jam matene?—Ne,
      ni scias tute nenion. Jes, mi aranĝos tion. Mi ankaŭ havis
      similan ideon, pro tio mi vokis vin. Mi dankas—jes, dankon!" La
      ŝerifo demetis la aŭdilon kaj eliris sur la placon, kie staris
      kelkaj viroj en vigla debato. Kiam ili ekvidis lin, ili rapidis al li.
    </p>
<p>
      "Ŝerifo, ĵus ni parolis pri tio, ke ni devus ion entrepreni..."
    </p>
<p>
      "Rilate Kasson?"
    </p>
<p>
      "Jes."
    </p>
<p>
      "Bonege, amikoj! Mi almenaŭ ne estas devigata longe rakonti al vi, se
      vi mem venas kun tiu propono. Mi ĵus interkonsentis kun Unalakliko,
      ke ni serĉos lin. Ni kaj ankaŭ ili."
    </p>
<p>
      "Tio estos la plej bona," kapjesis Davison. "Nia devo estas malebligi, ke
      la stafeto fiasku en la lasta momento."
    </p>
<p>
      "Amikoj," diris la ŝerifo, "disiru hejmen, preparu viajn sledojn kaj
      hundojn kaj post kvaronhoro ni forveturos."
    </p>
<p>
      La viroj volonte diskuris hejmen. Post dek minutoj staris antaŭ la
      hotelo dek kvin veturantoj kun siaj jungaĵoj.
    </p>
<p>
      "Kien vi veturos?" demandis ilin tiuj, kiuj hazarde preterpasis sur la
      strato.
    </p>
<p>
      "Serĉi Kasson."
    </p>
<p>
      La sciigo flugis de buŝo al buŝo kaj post nelonge la tuta urbo
      sciis, ke oni aranĝas ekspedicion, kiu veturos serĉi Kasson.
      Ĉiu volis akompani la savontojn. Ĉiu volis ŝanĝi la
      horojn de doloriga atendo en energian faron.
    </p>
<p>
      Estis ja malgranda espero, ke ili renkontos lin—la maro estas vasta
      kaj glaciblokoj malebligas ĉirkaŭrigardon!—sed tio estis
      tamen miloble pli bona ol senfara irado sur la bordo kun la unusola penso:
      Ĉu li alvenos? Ĉu li ne alvenos?
    </p>
<p>
      Kaj tiamaniere la ekspedicio duobliĝis.
    </p>
<p>
      Tiuj, kiuj eksciis pri la afero poste, rapidege sekvis la forveturantojn.
    </p>
<p>
      Sur la bordo de Norton-golfo ĉiuj haltis.
    </p>
<p>
      "Ni faros tri grupojn," diris la ŝerifo. "Unu, sub la gvido de
      Davison, veturos laŭ la bordo. La duan gvidos Friman. Tiu veturos per
      granda arko dekstren. Kun la tria grupo veturos mi; ni veturos en la
      mezo."
    </p>
<p>
      "Estos bone, se la grupoj etendos sin je unuopuloj, por ke ni ĉion
      vidu," proponis Friman.
    </p>
<p>
      Ĉiuj konsentis.
    </p>
<p>
      "Kaj ankoraŭ ion," rememorigis Davison. "Se iu grupo trovos Kasson,
      ĝi tuj donu signon al la ceteraj per trifoje ripetata pafo."
    </p>
<p>
      "Ĝuste," konsentis la ŝerifo.
    </p>
<p>
      "Multan sukceson!" kriis viroj kaj la tri grupoj ekveturis antaŭen.
    </p>
<p>
      Ĵurnalisto Hilton aliĝis al la grupo de la ŝerifo.
    </p>
<p>
      Ili veturis ĉirkaŭ duonhoron, kiam la ŝerifo donis signon
      por halto.
    </p>
<p>
      "Ĉu vi aŭdis?" vokis li.
    </p>
<p>
      "Jes."
    </p>
<p>
      "Oni pafas tie!"
    </p>
<p>
      "Kaj tio estas rekte antaŭ ni!"
    </p>
<p>
      "Antaŭen!" ordonis mallonge la ŝerifo.
    </p>
<p>
      Ho, kia veturo ĝi estis!
    </p>
<p>
      Kaj denove—aŭdu!
    </p>
<p>
      Krak! Krak!
    </p>
<p>
      Nenia dubo. Gunnard Kasson—kiu alia ĝi povus esti?—estis
      en danĝero!
    </p>
<p>
      Kaj subite la pafoj ĉesis...
    </p>
<p>
      La viroj embarasite rigardis unu la alian. Kaj poste, kvazaŭ per
      komuna penso, instigis la hundojn. La sledoj ekveturis pli rapide.
    </p>
<p>
      Post nelonge ili atingis la glaciblokon, kiu malebligis al ili la rigardon
      antaŭen. La hundoj ekkuregis al la sovaĝa atako sur la pinton de
      la glacia malhelpaĵo.
    </p>
<p>
      La plej multaj glitis sensukcese returne. Sed kelkaj veturantoj sukcesis
      atingi la pinton je la unua fojo. Inter ĉi tiuj estis ankaŭ la
      ŝerifo.
    </p>
<p>
      Tio, kion ili ekvidis de la pinto de la glacibloko, plenigis ilin per
      teruro.
    </p>
<p>
      Malsupre, ĝuste sub ili, staris kun larĝe dismetitaj kruroj
      Kasson. En la manoj li tenis la sledon kaj plenforte svingis per ĝi.
      Apud liaj kruroj kuŝis kelkaj kadavroj, sed pluaj bestoj atakis
      ĉiam pli sovaĝe.
    </p>
<p>
      "Pafu!" ekkriis la ŝerifo. "Sed atentu la hundojn!"
    </p>
<p>
      Super la glacia ebenaĵo krakis pafoj. Kelkaj lupoj restis kuŝantaj.
      Kaj nova pafaro duonigis la nombron de la atakantoj.
    </p>
<p>
      La ceteraj lupoj unue bataleme ĉirkaŭrigardis por konstati de
      kie venas la neatendita katastrofo kaj kiam ili ekvidis la homojn, ili
      forkuris.
    </p>
<p>
      La surprizitaj hundoj komencis ilin persekuti, sed kiam vokis ilin Kasson,
      ili tuj obeeme revenis. El dek du hundoj restis vivantaj nur kvin. Kaj
      ĉiuj estis malbele morditaj, plej multe Fulmo.
    </p>
<p>
      Gunnard Kasson rigardis siajn liberigintojn kaj ridetis. Poste li demetis
      la vilan ĉapon kaj viŝis sian ŝvitplenan frunton. Nur nun
      li sentis, ke liaj fortoj estas ĉe la fino.
    </p>
<p>
      "Kasson—" alparolis lin la ŝerifo, sed pluaj vortoj restis en
      la gorĝo.
    </p>
<p>
      Li estis kortuŝita, kiel neniam antaŭe en sia tuta vivo.
    </p>
<p>
      Ankaŭ la ceteraj viroj silentis. Ili sentis la grandecon de tiu
      ĉi momento kaj ne volis ĝin rompi per vanaj vortoj. Ili dankeme
      rigardis la heroan viron, kiu riskis sian vivon por savi ilian urbon.
    </p>
<p>
      "Mi scias," ekridis Kasson kaj sincere premis iliajn manojn. La ŝerifo
      elpoŝigis botelon, en kiu estis refreŝiga trinkaĵo. Kasson
      longe trinkis.
    </p>
<p>
      "Kaj—por la hundoj...vi havas ion?" li demandis.
    </p>
<p>
      Kelkaj viroj kompleze malfermis valizojn kun viando. La vunditaj hundoj
      avide ekmanĝis.
    </p>
<p>
      Nur nun Kasson rimarkis, kiel malbone ili aspektas. La viroj helpis al li
      flegi ilin kaj poste metis ilin sur siajn sledojn.
    </p>
<p>
      Poste ĉiuj rigardis en senvorta admiro la malgrandan paketon. Tiu
      ĉi rigardo rememorigis ilin, kiel malpacience ili estas hejme
      atendataj.
    </p>
<p>
      Al la sledo de Kasson ili jungis kelkajn el siaj hundoj—kaj trifoje
      ripetita pafo sciigis la ceterajn grupojn, ke la savita sero estas survoje
      al la urbo.
    </p>
<h3>
      Ĉapitro 10
    </h3>
<p class="rubriko">
      Atingita celo
    </p>
<p>
      Tutan semajnon gepatroj retenis siajn infanojn hejme por ŝirmi ilin
      kontraŭ la malsano. Sed hodiaŭ ĉiuj estis tiom ekscititaj,
      ke ili forgesis ĉiun singardon. Knaboj tuj eluzis la ekscitiĝon
      de la maturaj homoj kaj elkuris eksteren. Plej volonte ili partoprenus la
      ekspedicion serĉantan Kasson, sed ili bone sciis, ke la maturaĝuloj
      ne permesus tion. Pro tio ili sekvis la forveturantajn virojn almenaŭ
      per siaj rigardoj kaj post ilia forveturo ili pacience atendis sur la
      bordo de la maro.
    </p>
<p>
      "Brr! Tio estas malvarmego! Ludu ni ion!" proponis Georgo Welch.
    </p>
<p>
      "Kion?"
    </p>
<p>
      "Ni aranĝu stafeton!"
    </p>
<p>
      "Hura! Bonega ideo!"
    </p>
<p>
      La knaboj faris rondon kaj jam ili kuris.
    </p>
<p>
      "Sed tio estas nenio—kuradi tiel en la rondo," malplaĉis la
      afero al malgranda Eskimo.
    </p>
<p>
      "Kiel vi tion volus?"
    </p>
<p>
      "Ni faru tion kiel maturaj homoj, unu post la alia!"
    </p>
<p>
      "Sed kien ni kuros?"
    </p>
<p>
      "Eble en la urbon kaj poste denove reen."
    </p>
<p>
      La nova propono plaĉis al ĉiuj. Ili tuj ekokupis siajn lokojn.
      La unua stariĝis Georgo kaj tiuj sekvantaj ĉiam post tricent
      metroj. La lasta estis la malgranda Eskimo. Li staris kelkajn metrojn antaŭ
      la unua domo de Nome.
    </p>
<p>
      Kiam ĉiuj estis sur siaj lokoj, la Eskimo levis poŝtukon kiel
      signon, ke li estas preta. Apenaŭ tion ekvidis la knabo, kiu staris
      antaŭ li, kiam li levis la sian. Tiamaniere progresis la signo ĝis
      Georgo.
    </p>
<p>
      En la momento, kiam Georgo volis ekkuri, li ekaŭdis strangan
      tumulton.
    </p>
<p>
      Li rigardis al la maro kaj ne kredis al siaj okuloj. Ĉiuj grupoj
      reveturis.
    </p>
<p>
      Kaj ili ne estis solaj! Inter ili estis Gunnard Kasson!
    </p>
<p>
      Georgo pro ekscitiĝo forgesis svingi per sia poŝtuko kaj ekkuris
      al la urbo.
    </p>
<p>
      "Gunnard Kasson!" li kriis el la tuta gorĝo al la plej proksima
      knabo.
    </p>
<p>
      "Kio estas?"
    </p>
<p>
      "Gunnard Kasson!"
    </p>
<p>
      La knabo ekkomprenis.
    </p>
<p>
      Li saltetis sur sia loko, kvazaŭ apud li iu pafegis. Kaj jam li
      kuregis pluen.
    </p>
<p>
      Kaj tiel okazis, ke la sciigo pri la alveturanta Kasson atingis la urbon
      dum kelkaj minutoj.
    </p>
<p>
      La lasta knabo kuris tra la stratetoj de la urbo kaj kriis la konatan,
      milfoje elparolitan nomon.
    </p>
<p>
      Homoj forlasis siajn hejmojn kaj konfuzite ĉirkaŭrigardis. Ankaŭ
      la telegrafisto elkuris el sia oficejo. Kiam li ekaŭdis la krion de
      la knabo, li ekhavis ideon, ĉu tio eble estas nur ŝerco. Ĝi
      estus ja iom barbara kaj kruela ŝerco, sed! Sed malgraŭ tio li
      estis venkita per la ĝenerala ekscitiĝo kaj kun multaj aliaj
      kuris al la maro.
    </p>
<p>
      Li apenaŭ forlasis la urbon, kiam li ekvidis alveturi longan vicon de
      viroj. El iliaj brilantaj vizaĝoj li facile legis la ĝojegan kaj
      tiom longe atenditan sciigon.
    </p>
<p>
      Kvankam scivolemo pelis lin renkonten al la veturantoj, li tamen venkis
      ĝin kaj rapidis al sia oficejo. Kaj post kelkaj momentoj li sidis
      ĉe sia aparato kaj per tremanta mano li elfrapis la finan raporton:
    </p>
<p>
      "Nome, la 2-an de februaro 1925. <i>La stafeto alvenis</i>!"
    </p>
<p>
      Apenaŭ li faris tion, li denove kuris eksteren...
    </p>
<p>
      Doktoro Welch estis tiam ĉe la tagmanĝo. Sed eĉ hejme li ne
      estis trankvila. Li pensis pri la malsanuloj kaj precipe pri Kasson.
      Ĉu li alvenos? Ĉiumomente li iris de la tablo al la fenestro. Li
      devus jam esti ĉi tie...
    </p>
<p>
      Kaj tamen kiam li ekaŭdis la liberigan ekkrion, li restis kiel
      frostigita. Li paliĝis, liaj kruroj ŝtoniĝas kaj li ne
      povis moviĝi de la loko.
    </p>
<p>
      "Silvio, ĉu vi aŭdis?" li flustris kaj lia voĉo tremis pro
      ekscito.
    </p>
<p>
      "Dank' al Dio! Do—tamen...!"
    </p>
<p>
      Kaj ankaŭ ŝia emocio, kiun ŝi kaŝis en si tiom da
      tagoj kaj noktoj, esprimiĝis per varmegaj larmoj.
    </p>
<p>
      Doktoro Welch rapide venkis la fortan impreson, ĵetis sur sin
      surtuton kaj rapidis eksteren.
    </p>
<p>
      Li alkuris inter ĝojkriantan aron da homoj en ĝusta tempo, por
      ke li povu bonvenigi la lastan anon de la stafeto.
    </p>
<p>
      Li ĉirkaŭbrakis la malbonege aspektantan Kasson kaj forte
      manpremis lin. En tiu momento ĉiuj okuloj malsekiĝis.
    </p>
<p>
      Kaj en tiu ĉi solena momento ekparolis la ŝerifo. Per simplaj,
      sed koraj vortoj li dankis al Kasson pro la senekzempla sinoferemo. Kaj
      kiam Kasson rifuzis la dankon, menciante la aliajn partoprenantojn de la
      stafeto, la ŝerifo daŭrigis:
    </p>
<p>
      "Jes, vi ĉiuj havas egalajn meritojn, mi scias. Kaj per tio ĉi
      mi dankas al ĉiuj herooj, kiuj batalis por savi nian urbon. Via
      heroeco eterne vivos en la koroj de ni ĉiuj kaj en la memoro de tiuj,
      kiuj venos post ni. Mi dankas vin."
    </p>
<p>
      La homoj ariĝis ĉirkaŭ Kasson.
    </p>
<p>
      Pasis longa tempo antaŭ ol ili komencis disiri. Ili ne povis kredi al
      la miraklo, kiu fariĝis fakto.
    </p>
<p>
      Ili estas savitaj!
    </p>
<p>
      Dume doktoro Welch rapidis kun paketo da sero en sian kabineton. Post
      kelkaj momentoj li komencos ĉirkaŭviziti siajn malsanulojn.
      Hodiaŭ li veturos longe, longe tra la nokto...
    </p>
<p>
      Kaj ĉien, kien li enpaŝos, li kunportos la helecon de la suno.
    </p>
<p>
      Li kunportos la vivon.
    </p>
<h3>
      Ĉapitro 11
    </h3>
<p class="rubriko">
      Fino
    </p>
<p>
      Pasis unu jaro.
    </p>
<p>
      Kaj denove fajfis malvarma norda vento de la poluso.
    </p>
<p>
      Loĝantoj de la urbo Nome sidis en la varmigita salono de la hotelo
      kaj atendis komencon de la infana teatraĵo.
    </p>
<p>
      "Do, la infanoj tamen ĝisatendis la aferon!" diris Davison.
    </p>
<p>
      "Espereble ĝi ne estos denove tiel malfeliĉe prokrastata, kiel
      pasintjare!" diris kun ekĝemo sinjorino Hastings. "Kredu al mi, mi ne
      volas eĉ rememori tion."
    </p>
<p>
      "Ni ĉiuj suferis sufiĉe," kapjesis Davison. "Sed via situacio
      estis tamen la plej malbona, sinjoro doktoro!" li turnis sin al doktoro
      Welch.
    </p>
<p>
      "Nu, tio estas jam for..."
    </p>
<p>
      "Sed kiam venis la sero, la morto versimile tre ekkoleris kontraŭ
      ni," ŝercis la ŝerifo. "Ja jam de tiu momento kiel en fabelo:
      fino de la mortado, fino de plua disvastiĝado de la difterio."
    </p>
<p>
      "La tuta malfeliĉo alportis tamen ankaŭ ion bonan," diris
      maljuna sinjoro.
    </p>
<p>
      "Ion bonan? Kiel do?" Ili ne komprenis kaj demande rigardis la homon, kiu
      diris tiom strangajn vortojn.
    </p>
<p>
      "Ĉu vi ne rimarkis, kiel la malfeliĉo kunigis nin ĉiujn?
      Kiel ni estas de tiu tempo iel aliformigitaj?"
    </p>
<p>
      "Nu, tio estas vero. Dum la tuta jaro ĉi tie ne estis eĉ unu
      konflikto. La advokato ĉi tie baldaŭ mortos pro malsato."
    </p>
<p>
      "Mi opinias, ke krom la malsano, kunigis nin ankoraŭ io alia," diris
      enpense Davison.
    </p>
<p>
      "Kio?"
    </p>
<p>
      "La stafeto."
    </p>
<p>
      "Ho, la stafeto...! Eĉ hodiaŭ homo preskaŭ ĉesas spiri
      pripensante la heroecon de tiuj kuraĝuloj!"
    </p>
<p>
      "Mi bedaŭras nur tion ke krom Kasson ni vidis neniun el ili. Rigardu,
      la afero estas vere stranga: kelkaj viroj batalegas, ili riskas sian vivon—kaj
      ni neniam eĉ ekscios, kiel ili aspektas."
    </p>
<p>
      "Ni povus inviti ilin al Nome, sed, imagu, tia malproksimeco!"
    </p>
<p>
      En tiu momento oni sonorigis la trian fojon kaj la prezento komenciĝis.
    </p>
<p>
      Infanoj prezentis la teatraĵon, kiun ili konis jam antaŭ unu
      jaro. Kiam la epidemio estis forpelita, apenaŭ restis sufiĉe da
      tempo nur por la ekzamenoj, tial ili prokrastis ĉion ĝis la
      vintro. Ĉiu akto estis rekompencita per meritita aplaŭdo.
    </p>
<p>
      Kiam la teatraĵo estis finita, la ŝerifo stariĝis antaŭ
      la publiko kaj diris:
    </p>
<p>
      "Karaj amikoj, restu ankoraŭ momenton sur viaj lokoj. Mi havas por vi
      malgrandan surprizon."
    </p>
<p>
      Ĉiuj denove sidiĝis kaj scivoleme rigardis al la scenejo. La
      ŝerifo mansignis al la knaboj, por ke ili montru ekranan tolon.
      Projekciisto foriris en sian kabaneton.
    </p>
<p>
      La scivolemo de la vizitantoj kreskis duoble.
    </p>
<p>
      La aparato ekzumis, lampoj estingiĝis. Kaj sur la blanka tolo aperis
      la surskribo: <i>La Alaska stafeto</i>.
    </p>
<p>
      En la salono ekmuĝis, sed denove trankviliĝis.
    </p>
<p>
      Aperis stacidomo en Nenana. Tuj poste Will Shannon kun siaj hundoj.
    </p>
<p>
      En tiu momento kvazaŭ iu donis signon, la vizitantoj stariĝis
      sur siaj lokoj, aplaŭdis, ĝojkriis, premis reciproke la manojn,
      larmis.
    </p>
<p>
      Kaj jam defilis la ceteraj herooj: Wurd Kalland, Emil Erikson, Leonard
      Seppala, Gunnard Kasson. Ĉiu kun sia kunjungaĵo. Gunnard Kasson
      kun kvin hundoj.
    </p>
<p>
      La salono subite pleniĝis per brilo de blindiga lumo.
    </p>
<p>
      Kaj kun tiu ĉi lumo en la animoj disiris la Nomanoj en siajn
      hejmojn...
    </p>
<p class="paghfino">
      Fino
    </p>
<h2>
      Kaptitoj de la Glacirokoj
    </h2>
<h3>
      Ĉapitro 1
    </h3>
<p class="rubriko">
      La Patrujo bilancas
    </p>
<p>
<i>"Izvestija! Moskevská Pravda! Times! Evening Standard! Popolo
      d'Italia! Paris Soir!"</i>
</p>
<p>
      La voĉo de gazetvendisto eĉ superis la bruon de la Roma strato.
      Aŭtomobiloj trumpetis, tramoj tintis, ŝarĝaŭtomobiloj
      peze ruliĝis, hufoferoj de ĉevaloj sonoris sur la malmola
      pavimo, surstrataj vendistoj de vinoj, legomoj, kaj cigaredoj kriis ne
      alie, ol se ili persekutus forkurantan ŝteliston—sed la vigla
      knabo malatentis ĉion. Li haltigis sian veturileton, prenis en la
      manojn ĵurnalojn kaj lia penetra voĉo denove venkis la surdigan
      inundon de la voĉoj:
    </p>
<p>
<i>"Izvestija! Moskevská Pravda! Times! Evening Standard! Popolo
      d'Italia! Paris Soir!"</i>
</p>
<p>
      Preterirantoj haltadis. Kiel plimalgrandiĝis la nombro de la ĵurnaloj
      en la manoj de la agema gazetvendisto tiel kreskis la aro da moneroj sur
      lia pladeto.
    </p>
<p>
      "Ĉu vi havas ankaŭ <i>Petit Parisien?</i>" demandis viro
      proksimume tridekjara. Li diris tion en itala lingvo, sed la saĝa
      vendisto divenis laŭ la akcento, ke antaŭ li staras Franco.
    </p>
<p>
      "Ne, sinjoro," li respondis france. "<i>Petit Parisien</i> mi intertempe
      ne havas. Sed mi certigas vin, ke en <i>Paris Soir</i> vi trovos ĉion.
      Ankaŭ tion, kion vi sensukcese serĉus en <i>Petit Parisien</i>."
    </p>
<p>
      La viro ridetis. Li prenis <i>Paris Soir</i> kaj donis al la vendisto
      bankbileton, kies valoro duoble superis la prezon de la aĉetita
      ĵurnalo. La knabo volis redoni al li monerojn, sed la aĉetanto
      svingis per la mano kaj malrapide forpaŝis.
    </p>
<p>
      "Mi dankas vin, sinjoro!" vokis post li la vendisto. "Mi deziras al vi
      agrablan legadon—vi ekvidos, ke la <i>Paris Soir</i> vin ne
      trompos." Kaj ĉar dume la loko ĉirkaŭ lia veturilo denove
      iomete malpleniĝis, li komencis ankoraŭ pli atakeme: "<i>Izvestija!
      Moskevská Pravda! Times....!</i>"
    </p>
<p>
      La viro, kiu aĉetis francan ĵurnalon, iris al la parko. Li
      ridetis. Ĉio estis tiom bela.... Blindige blua firmamento de la itala
      ĉielo. Kapturna trafiko kaj vigla vivo de la Eterna Urbo: Aŭtomobiloj,
      tramoj, veturiloj, vendistoj. Ankaŭ tiu gazetisto kaj <i>Paris Soir</i>.
    </p>
<p>
<i>Paris Soir</i>.... Estas vero, li ofte havis okazon legi francan ĵurnalon.
      Sed tiuj ĵurnaloj havis ĉiam malnovan daton de antaŭ
      semajno, dek kvar tagoj, monato kaj ankoraŭ pli. Tiu ĉi <i>Paris
      Soir</i> estas tute freŝa, ankoraŭ hieraŭ ĝi estis en
      Parizo.
    </p>
<p>
      En la parko estis trankvile. La tumulto de la strato alflugis ĉi tien
      kiel el granda malproksimo. Sur la benketoj sidis kelkaj maljunaj homoj.
      Kelkaj legis libron aŭ gazeton, aliaj rigardis arbojn kaj arbetaĵojn
      kaj silentis.
    </p>
<p>
      La viro eksidis sur la liberan benketon kaj komencis legi. Lia rigardo
      glitis sur grandaj surskriboj. Enkonduk-artikolo, sciigoj politikaj,
      kultura rubriko, sporto.... Kiom mirinda estas ĉio! Li sidas en la
      parko, li legas ĵurnalon, li aŭskultas la kanton de la birdoj.
      Kaj li scias, ke ne ekzistas forto, kiu povus ĝeni lin. Neniu sireno.
      Neniu alarmo. Neniu batalo, atako, retiriĝo. Ja eĉ neniu
      ekzerco. Li estas libera. Li estas sinjoro de sia tempo.
    </p>
<p>
      La leganto ridetis. Vere, nur nun homo fariĝas denove—homo.
    </p>
<p>
      "El la societo." Anonco pri edziĝfesto, naskiĝo de filo, morto
      de iu maljuna sinjoro, avanco, gratulo al ora edziĝfesto.... Nur
      kelkaj mallongaj jaroj, kaj kiom da penetraj ŝanĝoj!
    </p>
<p>
      Kaj ĉi tie "Juĝa halo". Tio estas certe denove tiuj ĉiutagaj
      okazintaĵoj de etaj homoj: ŝtelita kokino, elrabita loĝejo
      vagabondeco, almozpetado, sed ne, ĉi tie estas io alia, io pli grava.
      Jam tiu surskribo!
    </p>
<p>
      La viro ĉesis rideti. Ĝis tiu ĉi momento li pli multe
      ĝurigardis la francan tekston ol perceptis ĝian enhavon. Sed li
      jam koncentriĝis kaj legis:
    </p>
<blockquote><div>
<p class="gesp">
        "Patrujo bilancas!
      </p>
<p>
        En la proceso kontraŭ tiuj, kiuj kondukis Francujon en la jaro 1940
        al la rando de la pereo, eksidis hodiaŭ sur la benko de la akuzatoj
        meĥanikisto Jean Daumal. Forta viro en la aĝo de kvindek jaroj
        kun klaraj okuloj kaj griziĝantaj haroj li kondutas entute nature
        kaj trankvile. Iam kondutas tiamaniere homoj senkulpaj. Sed pli ofte
        ruzegaj friponoj, kiuj volas per sia trankvilo konfuzi la juĝistaron.
      </p>
<p>
        Jean Daumal estis antaŭ la milito gvidanto de la laborejo en iu
        armila fabrikejo proksime de Parizo. Li estis sperta fakano se ni povas
        juĝi el liaj kelkaj patentoj por perfektigo kaj plirapidigo de
        fabrikado de pafiloj.
      </p>
<p>
        Antaŭ la eksplodo de la milito Jean Daumal sendis al la
        aviadministerio sian novan proponon por fabriki specialajn aŭtomat-pafilojn
        por aeroplanoj. Lia propono estis trastudita, rifuzita kaj resendita.
        Per tio la tuta afero ŝajne estis finita.
      </p>
<p>
        Kiam oni komencis je la dua fronto, anglo-amerikanaj armeoj kaptis en
        Normandujo nedifektitajn germanajn aeroplanojn. Militaferaj fakanoj
        trastudis ilin kaj ĉiuj estis mirigitaj de la unika konstruo de la
        ferdekaj aŭtomatpafiloj. Post fino de la milito estis trovitaj en
        unu aviadil-fabrikejo en Germanujo planoj por fabrikado de tiuj ĉi
        efikaj armiloj. La planoj estis fotografe multkopiitaj. Subskribo de la
        eltrovinto estis tute legebla—Jean Daumal.
      </p>
<p>
        La akuzo kulpigas Jean Daumal pri perfido de la patrujo. La afero estas
        tute klara: ofendita eltrovinto serĉis novajn vojojn. Kaj li trovis
        la plej malbonan.
      </p>
<p>
        Estas memkompreneble, ke Jean Daumal defendas sin. Tion ja faras ĉiuj
        kunlaborintoj kaj perfiduloj. Je la demando, kion li povos diri pri sia
        eltrovaĵo, li respondis:
      </p>
<p>
        "La planojn mi forbruligis."
      </p>
<p>
        "Kiam?"
      </p>
<p>
        "La tagon antaŭ la alveno de la Germanoj."
      </p>
<p>
        "Kial vi ilin forbruligis?"
      </p>
<p>
        "Por ke ili ne falu en la manojn de la Germanoj."
      </p>
<p>
        "Kaj kial vi tion faris tiom malfrue?"
      </p>
<p>
        "Neniu povis atendi, ke la Germanoj venos tiom baldaŭ."
      </p>
<p>
        "Nu, tio estas vero..." konsentas juĝisto. Sed tuj li demandis
        denove: "Kaj kial vi ilin pli volonte ne kaŝis? Vi ja povis ilin ie
        enterigi."
      </p>
<p>
        "Neniun kaŝejon mi opiniis sufiĉe sekura," klarigas la
        akuzato. "Cetere, por Francujo la planoj estis tute senvaloraj, se ili
        estis rifuzitaj de la ministerio."
      </p>
<p>
        "Pro tio vi transdonis ilin tien, kie ili povis havi ian valoron."
      </p>
<p>
        "Sinjoro prezidanto, mi protestas kontraŭ tia agado!"
      </p>
<p>
        "Mi scias...." prezidanto de la juĝistaro svingas per la mano.
      </p>
<p>
        "Viaspecaj homoj ĝenerale volas protesti. Neniun ili perfidis,
        neniun ili malutilis, pri nenio ili scias—eble vi volas, ke ni
        kredu la fabelon pri forbruligo de la planoj? Kiamaniere vi povus—kiel
        la eltrovinto—detrui la verkon, pri kiu vi certe laboris tre
        longan tempon? Tio ja kontraŭstaras al ĉiuj aksiomoj de la
        sana racio. Ĉu vi povas tion klarigi?"
      </p>
<p>
        "Jes."
      </p>
<p>
        "Kiamaniere?"
      </p>
<p>
        "Mi ne volis malutili Francujon, se la planoj falus en la malamikajn
        manojn."
      </p>
<p>
        "Kaj ĉu ne per tio, ke vi ilin bruligus, ĉu ne per tio vi
        ĝin ja malutilus?"
      </p>
<p>
        "Ne. Mi konis la tutan procedon parkere."
      </p>
<p>
        "Ĉu... Supozante, ke ni kredus je la vero de via aserto: Ĉu vi
        povus pruvi, ke vi forbruligis vian projekton?"
      </p>
<p>
        "Ne."
      </p>
<p>
        "Nu, rigardu. Do vi ne havas atestanton?"
      </p>
<p>
        "Ne. Efektive—"
      </p>
<p>
        Ĉi tie Daumal eksilentis, sed la prezidanto lin tuj kuraĝigis:
        "Daŭrigu, mi petas! Efektive—?"
      </p>
<p>
        "Mi havis atestanton, sed li jam ne vivas."
      </p>
<p>
        "Memkompreneble," rimarkis glacie la prezidanto. "Gravaj atestantoj ofte
        ne vivas."
      </p>
<p>
        "Mi havis atestanton," persistis aserti Jean Daumal. "Mi forbruligis la
        paperojn post konferenco kun li. Li estis mia kunlaboranto, inĝeniero
        Marcel Payen."
      </p>
<p>
        "Kia estis lia nomo?"
      </p>
<p>
        "Marcel Payen. Nobla homo. Honesta, pura karaktero—"
      </p>
<p>
        "La juĝistaro ne havas intereson pri viaj personaj impresoj,"
        interrompas Daumal-on la prezidanto. "Vi diris, ke la sola atestanto de
        via faro jam ne vivas. Ĉu vi povas diri al ni, kio okazis al li?"
      </p>
<p>
        "Kiam ni kuris el Parizo, li estis mortpafita."
      </p>
<p>
        "De kiu?"
      </p>
<p>
        "De la germanaj aviadistoj."
      </p>
<p>
        "Kiu diris tion al vi?"
      </p>
<p>
        "Mi mem tion vidis."
      </p>
<p>
        La prezidanto demandis la protokolistojn, ĉu ili ĉion notis.
        Poste li interrompis la kunsidon, en kiu oni daŭrigos morgaŭ.
      </p>
<p>
        La tuta proceso, en kiun estas miksitaj ankoraŭ kelkaj personoj, daŭros
        ĉirkaŭ ok tagojn.
      </p>
<p>
        Ni ne volas antaŭkuri la okazantaĵojn, sed ĉio atestas
        pri tio, ke Daumal vere perfidis la patrujon. Ni ne dubas, ke la juĝistaro
        ankaŭ en tiu ĉi kazo progresos kun ĉiu necesa severeco.
        Pro tia perfido de la patrujo ekzistas nur unu speco de puno—la
        puno de morto. Nur per ekzempla malmoleco ni atingos tion, ke la
        katastrofo el la jaro 1940, kiam la "kvina kolono" kaŭzis
        kapitulacon de Francujo, neniam ripetiĝu.
      </p>
<p>
        Liberigita patrujo antaŭmetas siajn fakturojn. Kaj estas la tasko
        de niaj juĝistaroj, klopodi ke tiuj ĉi fakturoj estu pagataj
        ĝis la lasta cendo."—
      </p>
</div></blockquote>
<p>
      Tuj ĉe la unuaj linioj malaperis la senzorga rideto de sur la vizaĝo
      de la leganta viro. Kaj kiam li finlegis li suprensaltis, la ĉifitan
      ĵurnalon li ŝovis en la poŝon kaj komencis maltrankvile marŝi
      tra la parko. Sur lia frunto troviĝis akraj sulkoj. De sur liaj lipoj
      deglitis duonlaŭtaj vortoj:
    </p>
<p>
      "Tio ne estas ebla! Tio ja ne estas ebla!"
    </p>
<p>
      Maljunaj homoj, sidantaj sur benketoj, kun intereso observis lian
      konduton. Ili ne komprenis, kio okazis ĉe tiu juna viro, kiu venis
      tien antaŭ momento kun ridetanta vizaĝo.
    </p>
<p>
      Ili eĉ ne povis tion kompreni. Ili ja ne sciis, ke antaŭ ili
      promenas—Marcel Payen.
    </p>
<h3>
      Ĉapitro 2
    </h3>
<p class="rubriko">
      La atestanto
    </p>
<p>
      "Tio ne estas ebla!" ripetis denove kaj denove Marcel Payen. "Jean Daumal,
      modelo de la neprofitema patrioto—kaj perfidulo de la patrujo! Kiom
      malhonorige, humilige, ofende!"
    </p>
<p>
      La rememoroj pri la malfeliĉa jaro 1940 en li dolore reviviĝis....
    </p>
<p>
      Estis sufoka somera antaŭvespero. Payen kaj Daumal sidis en la
      oficejo. En tiu momento ili ne volonte parolis. La sciigoj el la
      batalkampoj pikis per sia krudeco. Malvenko de Francujo ŝajnis
      neevitebla.
    </p>
<p>
      "Oni lasis nin hejme kiel gravajn por industrio," interrompis la silenton
      Daumal. "Sed kredu, Payen, centoble pli volonte mi estus sur la fronto."
    </p>
<p>
      "Mi komprenas vin, Daumal. Sed ni devas kredi, ke ankoraŭ ne estas la
      fino."
    </p>
<p>
      "Mi scias. Sed ĉu estis necese, ke ni falu tiom profunden? Jam de Munĥeno
      ni falegas en la abismon. Ni falegas kaj kuntiras ankaŭ aliajn.
      Rememoru nur pri Ĉeĥoslovakujo! Kiel konfide ĝi rigardis
      nin—kaj kiel ni ĝin trompis! Ĉu estas eble, ke honesta
      Franco ne ruĝiĝu pro honto?"
    </p>
<p>
      Payen levis la ŝultrojn. Estis pli bone ne pensi, ne rememori.
    </p>
<p>
      En tiu momento eksonoris telefono. Daumal levis la aŭdilon. Estis aŭdeblaj
      kelkaj raŭkaj vortoj.
    </p>
<p>
      "Kion vi diras...?" Daumal ne povis kredi. "Kvindek kilometrojn antaŭ
      Parizo? Tio ja estas—allo! allo!"
    </p>
<p>
      Li vokis vane. La voĉo en la telefono silentis.
    </p>
<p>
      Payen demande rigardis sian pli maljunan kunulon.
    </p>
<p>
      "Ĉio estas finita," diris Daumal. "La Germanoj rapidegas al Parizo.
      Niaj armeoj estas frakasitaj."
    </p>
<p>
      Mortiga silento denove inundis la oficejon.
    </p>
<p>
      "Ni devas tre rapidi, por ke ni povu forkuri," rimarkis Payen.
    </p>
<p>
      "Mi iros eĉ ne unu paŝon!" eksplodis Daumal.
    </p>
<p>
      "Kaj viaj planoj?"
    </p>
<p>
      "Mi forbruligos ilin!"
    </p>
<p>
      "Daumal...!"
    </p>
<p>
      "Mi konas ilin parkere, estu senzorga! Se la patrujo ankoraŭ iam
      bezonos ilin, facile mi ĉion skribos."
    </p>
<p>
      Flamoj avide englutis la valorajn paperojn. Daumal restis senmova, malgraŭ
      tio, ke li ĵetis en la fajron laboron de multaj senfinaj noktoj.
    </p>
<p>
      "Nun ili venu. La forkuro egale neniel helpos nin."
    </p>
<p>
      Sed la duan tagon matene, kiam la tondrado de la kanonoj alproksimiĝis,
      ambaŭ viroj kuniĝis kun la forkurantaj popolamasoj. Ĉu ne
      povas okazi miraklo kaj la fronto ekhaltos? Ĉu ne estus eble organizi
      ie en la sudo novajn formaciojn kaj denove efike ekbatali? La vojo, laŭ
      kiu ili forkuris, estis la vojo de la morto. Aŭtomobiloj kaj
      veturiloj rapidegis antaŭen en egoista, senrespekta vetveturo.
      Patrinoj veturigis en kaleŝetoj kusenojn kaj vivrimedojn; malgrandajn
      infanojn ili havis sur la dorso aŭ en la manoj. La plej malgrandaj
      infanoj ploris. Ankaŭ maljunuloj larmis. Certe ankaŭ pro sia
      propra mizero, sed ĉefe, ĉefe pro la mizero de Francujo.
    </p>
<p>
      Daumal kun Payen iris ioman tempon kune, sed post nelonge ili estis
      disigitaj. Payen restis kelkajn dekojn da metroj malantaŭe kaj malgraŭ
      siaj klopodoj ne povis atingi sian kunulon.
    </p>
<p>
      El la konfuzo sur la strato fariĝis tuta ĥaoso, kiam en la
      malproksimo ektondris kelkaj aviadil-motoroj.
    </p>
<p>
      "Ĉu niaj?"
    </p>
<p>
      "Ne! Boŝoj!"
    </p>
<p>
      Boŝoj! Boŝoj! Boŝoj!
    </p>
<p>
      Timego kaj teruro. Iu oficiro antaŭe klopodis regi la malesperantajn
      popolamasojn.
    </p>
<p>
      "Liberigu la vojon! En la fosaĵojn, sur la kampojn! Al la tero!"
    </p>
<p>
      Kelkaj disciplinitaj unuopuloj obeis. Sed la aro ruliĝis antaŭen
      kun la okuloj pligrandigitaj, kun la gorĝoj premitaj, kun unu vorto
      sur sekaj lipoj:
    </p>
<p>
      Boŝoj!
    </p>
<p>
      Oni diris pri ili, ke ili mortpafis ankaŭ la civilajn personojn. Eble
      tio estis nur mensogo. Eble ili mem faris tian propagandon, por ke la
      moralo de la malamika lando estu ruinigita. Estas ja leĝoj. Ne nur
      tiuj internaciaj, de ĉiuj rekonataj kaj por ĉiuj devigaj, sed
      ankaŭ tiuj aliaj, ne skribitaj—la leĝoj de humaneco.
    </p>
<p>
      Ta - ta - ta - ta - ta - ta - ta - ta - ....!
    </p>
<p>
      Novaj kaj novaj dozoj. Mallongaj kaj pli longaj. Kaj ankaŭ plenaj.
    </p>
<p>
      Germanaj aeroplanoj flugis preskaŭ super la kapoj de la forkurantoj.
      Dekoj da mortintoj kaj vunditoj falis sur la teron.
    </p>
<p>
      Kelkaj manovroj en la aero kaj—nova flugatako! Ankoraŭ pli
      profunda, ankoraŭ pli efika.
    </p>
<p>
      Ta - ta - ta - ta - ta - ta - ta - ta - ....!
    </p>
<p>
      Post ĉiu dozo la popolamaso leviĝis kaj en blinda teruro kuregis
      pluen. Kelkaj ĵetis sin en la fosaĵojn, aliaj kuris sur la
      kampojn, kiel eble plej malproksimen de la ŝoseo. Tie ili premis sin
      al la humo, enboris siajn kapojn en la argilon kaj per kunigitaj manoj
      ŝirmis al si la vertojn.
    </p>
<p>
      Sed tio neniel helpis. Jam venis denove la germanaj aeroplanoj kaj la
      aviadistoj klopodis neniigi ĉion, kio povus humanecon eĉ nur
      rememorigi.
    </p>
<p>
      Kien oni povis ĵeti sian rigardon, tie kuŝis mortintoj kaj
      vunditoj: sur la ŝoseo, en la fosaĵoj, sur la kampoj.
    </p>
<p>
      Ĉe la lasta atakondo Daumal rigardis returne. Li volis scii, kio
      okazis al Payen. Tiu el malproksimo svingis la manon, donante signon, ke
      ĉio estas en ordo. En tiu momento krakis germana aŭtomat-pafilo.
      Payen renversiĝis. Dum la falo li kontraŭfrapis per la kapo
      akson de la kaleŝo, kiun li ĵus preterpaŝis. Li restis kuŝanta
      sur la loko senkonscia.
    </p>
<p>
      La aviadiloj apenaŭ malaperis en la malproksimo, kiam la terurigitaj
      homoj amasiĝis denove sur la ŝoseo. Oni daŭrigis la
      forkuregon. Ankoraŭ pli rapide, pli sovaĝe, pli egoiste, pli
      malespere.
    </p>
<p>
      Daumal returnis sin kontraŭ la torenton de la homoj. Li volis
      rigardi, kio estas al Payen. Forkurantoj malrespekte kaj malamege tuŝegis
      lin, sed Daumal malatentis tion.
    </p>
<p>
      Subite li aŭdis akran krion:
    </p>
<p>
      "Allo—vi tie! Turnu vin!"
    </p>
<p>
      Sur la rando de la ŝoseo rajdis oficiro. Unu el tiuj, kiuj provis
      savi kio estis ankoraŭ savebla.
    </p>
<p>
      "Mi ne povas! Tie falis mia amiko!"
    </p>
<p>
      "Tiun prizorgos ambulancgrupo! Returne!"
    </p>
<p>
      "Mi devas lin vidi!"
    </p>
<p>
      "Kaj per via kulpo estos piedpremataj dudek novaj viktimoj! Returne!"
    </p>
<p>
      Daumal eksplodis.
    </p>
<p>
      "Mi ne povas!"
    </p>
<p>
      La oficiro, kiu ĝis tiu momento estis ruĝa de ekscito, subite
      paliĝis. Ĝi estas ja nehoma, nenatura, kaj tamen li povis fari
      nenion alian: li elujigis pistolon kaj ekkriis:
    </p>
<p>
      "Returne—alie mi pafos!"
    </p>
<p>
      Daumal faris grandajn okulojn. Ĉu eble? Franco kontraŭ Franco?
    </p>
<p>
      Sed li rapide ekkomprenis. Kion signifas unuopulo por oficiro, kiu
      klopodas savi la popolamasojn?
    </p>
<p>
      Cetere, eĉ se Daumal ne komprenus tion, por Payen li jam nenion povus
      fari. La vicoj de forkurantoj kuntiriĝis tiamaniere, ke ne estis eble
      progresi kontraŭ ilia lavango eĉ unu paŝon.
    </p>
<p>
      Payen kompreneble ne sciis, kion lia amiko volis fari por lia savo. Ĝis
      la krepusko li kuŝis senmove sur la vojeto apud la ŝoseo, kien
      lin lokis savgrupo, kiu opiniis lin mortinta viktimo de la flugatako.
      Efektive li tute ne estis trafita per la kuglo. Lia piedo hazarde glitis
      je la disko de la dika drato, kiu falis el iu veturilo. Falante li forte
      frapegis sin sur la kapon.
    </p>
<p>
      Kiam li malfermis la okulojn, kelkajn momentojn li ne povis rekonsciiĝi.
      La amasoj de forkurintoj jam malaperis kaj la Germanoj ankoraŭ ne
      venis. La regiono fariĝis dum mallonga tempo nenies tereno.
    </p>
<p>
      Payen leviĝis. La kapo doloris, sed pli multe turmentis soifo.
    </p>
<p>
      Li ĉirkaŭrigardis.
    </p>
<p>
      Sur la maldekstra flanko de la ŝoseo estis malgranda civila flugejo.
      Li direktis siajn paŝojn tien.
    </p>
<p>
      Akvon li baldaŭ trovis, sed de homoj restis neniu postsigno. Sur la
      flugejo kuŝis kelkaj aeroplanoj, neniigitaj per bombardado. En la
      magazeno li vidis benzinbarelojn, kiujn oni jam ne povis forveturigi dum
      la neorganizebla evakuo.
    </p>
<p>
      Payen momenton pripensis. Kion fari? Ĉu li sekvu la forkurintojn? Aŭ
      ĉu li kaŝu sin ie kaj aperu nur post alveno de la malamiko?
    </p>
<p>
      En tiu momento li aŭdis bruon de aviadilmotoro. Ankoraŭ unu! La
      manoj de Payen minace pugniĝis. Ke li havu ĉi tie kontraŭaviadilan
      aŭtomatpafilon, por ke li povu repagi la Germanojn pro ilia barbareco
      kontraŭ la malpli fortaj kaj senhelpaj!
    </p>
<p>
      Sed—kion tio signifas? La aeroplano ĉirkaŭflugas super la
      flugejo, ĝi glitas al la tero, ĝi alteriĝas. Payen saltas
      en ejon. Se la Germanoj forlasos la aviadilon nur dum kelkaj momentoj,
      Payen scias, kion li devas fari.
    </p>
<p>
      Kia estis lia surprizo, kiam el la aeroplano elsaltis du—anglaj
      aviadistoj! Payen ne povis kredi al siaj okuloj.
    </p>
<p>
      Li forlasis la kaŝejon kaj kuris renkonten al la soldatoj. Unu
      celdirektis al li pafilon kaj ekkriis:
    </p>
<p>
      "Haltu! Manojn supren!"
    </p>
<p>
      "Mi estas Franco," respondis Payen angle. "Via amiko."
    </p>
<p>
      Malgraŭ tio la aviadistoj ne fidis al li. Estis ja tiom da Francoj,
      pri kiuj oni ne povis diri, ke ili estas amikoj de la Angloj!
    </p>
<p>
      Nur kiam li mallonge rakontis al ili pri siaj okazintaĵoj, ili fariĝis
      pli komunikemaj. Ilia aeroplano estis sendita el Anglujo por ia esplora
      tasko en Francujon. Post plenumo de la tasko ĝi flugis reen. Dum la
      transflugo de la fronto ĝi estis atakita per pafado kaj unu kuglo
      traboris la benzinujon. Antaŭ ol ili rimarkis tion kaj povis ŝtopi
      la malgrandan truon, la benzino plejparte elfluis. Ili estis devigitaj
      alteriĝi.
    </p>
<p>
      "Se ni ne havigos al ni benzinon," diris la piloto, "la aviadilo estos
      perdita."
    </p>
<p>
      "Estu trankvilaj," diris Payen. "Ĉi tie estas sufiĉe da
      benzino."
    </p>
<p>
      Per komunaj fortoj ili alrulis grandan barelon da valora fluido al la
      aeroplano. Meĥanikisto preparis flekseblan tubon kaj kontaktigis
      ĉerpan pumpilon.
    </p>
<p>
      "Kia estas la situacio sur la fronto?" demandis Payen. Li sciis la
      respondon jam antaŭe, sed li tamen devis demandi. Espero estas la
      lasta, kio homon forlasas.
    </p>
<p>
      "Katastrofa," diris piloto.
    </p>
<p>
      La tri viroj rigardis sin senvorte. La ĉerpa pumpilo mallaŭte
      zumis. La horizonto sur la norda parto estis ruĝa. Sude minacis
      teruriga mallumo.
    </p>
<p>
      "Ĉu vi opinias, ke Francujo estos venkita?"
    </p>
<p>
      "Ni vidis la germanan inundon kaj neimageblan teruron sur la ŝoseo.
      Tuta Francujo forkuras. Kien? Armeo estas malorganizita. La
      Maginot-linion, la fieron de via strategio, la Germanoj evitis. Mi tre
      bedaŭras devi tion diri al vi, sed niaj sentoj ne povas ŝanĝi
      la realon: Francujo jam estas venkita. Post kelkaj tagoj, eble post kelkaj
      horoj, ĝi kapitulacos."
    </p>
<p>
      Payen silentis. Tio ja estis super la fortoj de viro, kiu amas sian
      patrujon.
    </p>
<p>
      "Ni faris eraron," provis lin konsoli la meĥanikisto, "ni Angloj kaj
      ankaŭ vi Francoj. Ni suferas pro tio, ke ni ne sufiĉe taksis
      nian malamikon. Nu, ni bezonis...ian skuon. Ruiniĝo de Francujo estas
      la lasta batego. Ni rekonsciiĝis. Ni havas pruvon, ke temas pri
      ĉio. Ni rektiĝos. Ni ekbategos."
    </p>
<p>
      La pumpilo eksilentis.
    </p>
<p>
      La meĥanikisto rigardis la mezur-aparaton.
    </p>
<p>
      "Preta!" li diris.
    </p>
<p>
      Piloto donis al Payen la manon.
    </p>
<p>
      "Ni dankas vin, sinjoro. Kaj kio estos nun—pri vi?"
    </p>
<p>
      "Pri mi?" elspiris pene Payen. "Do... vi opinias, ke ĉi tie ĉio
      estas finita?"
    </p>
<p>
      "Tio estas tiom certa, kiom ke mi estas Anglo."
    </p>
<p>
      "Tiuokaze mi kompreneble... plej volus... flugi—kun vi."
    </p>
<p>
      Mallonga konsulto de la britaj aviadistoj. Estas ja vero, ke la tasko de
      esplor-aviadilo ne estas kolekti izolitajn, forlasitajn homojn. Sed
      eksterordinaraj cirkonstancoj povas influi ankaŭ severajn ordonojn.
      Kaj krom tio—tiu ĉi Franco eble savis por la brita aviado unu
      aeroplanon kaj tre valoran materialon pri situacioj sur batalkampoj,
      kelkajn filmojn kun dokumentaj fotografaĵoj.
    </p>
<p>
      Tiun saman vesperon Marcel Payen estis en Anglujo. Sekvis milit-odiseo tra
      norda Afriko en Azion. Kiam alproksimiĝis la fino de la milito, li
      estis kapitano en Sirio. Li malmobiliziĝis tie, ĉar li volis
      returnvoje ekkoni Italujon kaj Svisujon. Hejmen li ne rapidis. Gepatrojn
      li perdis kiel infano kaj edzigita li ne estis. Gefratojn li ne havis. Kaj
      por renkonti la malnovan kunlaboranton Jean Daumal restis sufiĉe da
      tempo. Cetere, kiu scias, kio okazis al li? Payen skribis al li tuj post
      la fino de la milito ankoraŭ el Sirio, sed respondo ne venis. Eble li
      mortis dum la forkuro. Eble li estis arestita de la Germanoj kaj
      turment-mortigita en koncentrejo kiel miloj da aliaj patriotaj Francoj.
      Kaj eble li estas ie en la eksterlanda armeo. Kiom da plej strangaj sortoj
      kreis la milito!
    </p>
<p>
      Payen estis jam dek kvar tagojn en Romo. Li vizitadis muzeojn kaj ekkonis
      la vivon de la urbo, kiu lin jam de studentaj jaroj allogis pro sia riĉa
      historio.
    </p>
<p>
      Kaj hodiaŭ.....
    </p>
<p>
      Sciigo pri Daumal superŝutis la sunhelan tagon per pezaj nuboj.
    </p>
<p>
      Marcel Payen malrapide trankviliĝis. Li direktis la paŝojn al la
      hotelo, en kiu li loĝis.
    </p>
<p>
      "Lasu transporti miajn pakaĵojn sur la flugejon," li diris al la
      pordisto.
    </p>
<p>
      "Tre volonte, sinjoro Payen."
    </p>
<p>
      "Komuniku al la hotel-direktoro, ke mi petas la fakturon."
    </p>
<p>
      "Ĉu vi jam volas nin forlasi?" miris la pordisto, "Vi ja volis resti
      ĉe ni ankoraŭ dek kvar tagojn."
    </p>
<p>
      "Jes, mi volis. Sed neatendita sciigo plirapidigis mian forveturon."
    </p>
<p>
      La pordisto nenion pli demandis. Tiaj aferoj ofte okazas.
    </p>
<p>
      Marcel Payen iris al la flugejo. Ĉu estos malfacile ricevi lokon en
      aeroplano? Jes certe. Kaj tamen li ricevos ĝin. Li devas ĝin
      ricevi. Li devas iri sin prezenti kiel eble plej rapide ĉe la franca
      juĝistaro. Laŭ <i>Paris Soir</i> oni povas juĝi, ke la
      proceso verŝajne daŭros ok tagojn. La ĵurnalo havis hieraŭan
      daton. La hodiaŭa tago estas la dua. Restas do ankoraŭ ses
      tagoj.
    </p>
<p>
      Verdikton de la morto oni kutime plenumas tuj post ĝia eldiro.
    </p>
<p>
      Marcel Payen plirapidigis siajn paŝojn. Jam li estu sur la flugejo!
      Jam li estu en Francujo! Jam li povu paroli kun la defendanto de Daumal!
      Li ja estas la unusola atestanto, kiu povas savi senkulpan homon!
    </p>
<h3>
      Ĉapitro 3
    </h3>
<p class="rubriko">
      Super la Alpoj
    </p>
<p>
      Kiam Marcel Payen alveturis al la flugejo, estis la dekunua horo. En la
      flugstacio la vivo viglis. Vojaĝantoj alvenadis kaj foriradis,
      reciproke sin bonvenigis kaj adiaŭis. Oni parolis tie itale, angle,
      france, hispane, ruse, pole kaj la dio scias per kiom da lingvoj krome.
    </p>
<p>
      Payen iris al la giĉeto, super kiu pendis granda, okulfrapa
      surskribo: <i>Air France</i>.
    </p>
<p>
      "Ĉu vi havas linion Romo-Parizo?" li demandis oficiston.
    </p>
<p>
      "Jes, sinjoro."
    </p>
<p>
      "Kiam forflugos la plej proksima aeroplano?"
    </p>
<p>
      "Jen la aeroplano. Ĉiutage je la dekdua. En Parizo ni estas je la
      deksepa."
    </p>
<p>
      "Mi petas unu flugbileton."
    </p>
<p>
      "Por kiu tago?"
    </p>
<p>
      "Por hodiaŭ."
    </p>
<p>
      "Ĉiuj sidlokoj estas rezervitaj."
    </p>
<p>
      "Do, por morgaŭ."
    </p>
<p>
      "Mi bedaŭras, sinjoro, sed ĉiuj lokoj estas rezervitaj jam por
      kvin tagoj. Hodiaŭ estas la deksepa de Novembro, tial vi ne povas
      havi bileton por dato ĝis la dudekdua de Novembro."
    </p>
<p>
      "Neeble! Mi devas flugi jam hodiaŭ. Temas pri grava afero."
    </p>
<p>
      "Mi tre bedaŭras, sinjoro, sed tiurilate mi vere povas nenion fari
      por vi."
    </p>
<p>
      La vizaĝo de Payen malheliĝis. Li komprenis, ke ĉiu vojaĝanto
      havas pretendon pri transporto nur se li havas pagitan flugbileton. Sed
      ĉu oni povus fari escepton! Ĉu li ne povus persvadi iun?
    </p>
<p>
      "Ĉu mi povus paroli kun la direktoro de via asocio?"
    </p>
<p>
      "Certe, sinjoro. La Direktorejo estas tuj apud la kasejo."
    </p>
<p>
      Ĝi ja estis franca asocio, la direktoro certe komprenos ĉion.
      Kaj eble oni povos aranĝi la aferon tiel, ke la pakaĵoj, kiuj ne
      estas tre gravaj, restos ĉi tie.
    </p>
<p>
      La Direktoro havis viziton de iu angla generalo.
    </p>
<p>
      "Kion vi deziras, sinjoro?" li demandis post pardonpeto al la generalo.
    </p>
<p>
      Marcel Payen prezentis sin kaj demandis, ĉu li povus jam hodiaŭ
      flugi al Parizo. La direktoro rigardis la anglan generalon. Ambaŭ
      ekridetis.
    </p>
<p>
      "Vi havas feliĉon, sinjoro Payen. Jen sinjoro generalo..."
    </p>
<p>
      "Gibson," prezentis sin la anglo.
    </p>
<p>
      "Sinjoro generalo Gibson mendis tri lokojn por la hodiaŭa flugo. En
      la lasta momento li sciigas nin, ke li bezonos nur du biletojn, ĉar
      lia filino devas resti en Romo. Li do flugos nur kun sia edzino. Novan
      vojaĝanton—jam estas duono antaŭ la dekdua—ni en
      tiuj malmultaj minutoj malfacile akirus. Pro tio sinjoro generalo estus
      devigata pagi la flugbileton, kiu ne estus uzata."
    </p>
<p>
      "Bonege!" kriis Payen. "Mi dankas vin, sinjoro generalo!"
    </p>
<p>
      "Nedankinde," ridetis Gibson. "Efektive, mi devus danki vin ĉar vi
      savis al mi kelkmilojn da liroj. Vi komprenas.... kiam homo havas
      filinon...."
    </p>
<p>
      Ankoraŭ feliĉe estis, ke Payen ĉe malmobilizo ricevis de
      sia regimento konfirmon, kiu lin rajtigis al libera traveturo en ĉiuj
      landoj de la aliancanoj. Se li devus prizorgi la vizon, tio certe okupus
      kelkajn tagojn.
    </p>
<p>
      Antaŭ la flugstacio staris grandega kvarmotora aviadilo de la tipo
      Amiot. Ĉiuj vojaĝantoj jam sidis sur siaj lokoj, krom Payen kaj
      Generalo Gibson kun la edzino. Post kiam ili sidigis sin, la piloto
      rigardis horloĝon. Ankoraŭ kelkajn minutojn.
    </p>
<p>
      Fine aperis oficisto el la flugoficejo. Li donis signon kaj la kvar
      motoroj ektondris. Kiam la aviadilo flugis alten la vojaĝantoj
      rigardis malsupren. Ili vidis ravan panoramon de tuta Romo. Ĉiu elserĉis
      konatajn historiajn lokojn kaj adiaŭis al ili. Oni flugis laŭlonge
      de la marbordo. Maldekstre brilis la Tirhena marebenaĵo, dekstre
      troviĝis la Apeninoj.
    </p>
<p>
      Sendube post unuhora flugo, kiam ili estos sataj de la bela panoramo,
      komenciĝos en la aeroplano vigla konversacio. La kajuto por vojaĝantoj
      estis tiel bone izolita, ke la motoroj ne faris surdigan bruon, kiel en
      aliaj tipoj de aviadilo.
    </p>
<p>
      Marcel Payen ekobservis la ceterajn vojaĝantojn. Krom Generalo
      Gibson, lia edzino kaj stevardino,<span class="notosigno">[2]</span> estis
      tie tri usonaj soldatoj kaj tri civiluloj. Antaŭ li sidis nederlanda
      vendisto, kiu jam diris, ke lia nomo estas Bakker.
    </p>
<p class="piednoto">
      [Piednoto 2: speco de kelnerino, servistino, kun ĝeneralaj devoj.]
    </p>
<p>
      "Mi amas la aeroplanojn," li ĵus diris al siaj najbaroj, "sed
      samtempe mi timas ilin."
    </p>
<p>
      "Kial, sinjoro Bakker?" demandis la stevardino, ridetante.
    </p>
<p>
      "Tiu rapideco; ĉu vi scias, ke tio estas fabeleca," respondis la
      Nederlandano vigle. "Imagu al vi la jenon: tagmeze en Romo, vespere en
      Parizo. La duan tagon en Amsterdam. Poste Praha, Beograd, Káhira,
      Kalkuto, Batavio, Tokio, San Francisco, New York! Kie restas la kompatinda
      Jules Verne kun sia <i>Vojaĝo ĉirkaŭ la mondon en 80 tagoj?</i>
      Sed kiam mi pensas, ke mi povus falegi de tiu alteco, brrr!"
    </p>
<p>
      "Ne timigu nin," haltigis la torenton de liaj timigaj vortoj la
      stevardino. "Cetere, vi devus tiaokaze pensi pri malfeliĉo ĉiufoje,
      kiam vi eniras vagonaron."
    </p>
<p>
      "Jes, ankaŭ tion mi faras," li kapjesis fervore. "Pro tio mi ĉiam
      sidas apud la pordo."
    </p>
<p>
      "Por ke vi povu elsalti, ĉu?" ridis soldato, kaj gaje tuŝegis
      lin.
    </p>
<p>
      "Jes. Elsalto estas la sola afero, pri kiu mi ĉiam kalkulas."
    </p>
<p>
      "Ĉu ankaŭ en aeroplano?"
    </p>
<p>
      "Kompreneble. Kaj mi diru al vi: se mi ne ricevas lokon apud la pordo, mi
      ne flugas. Tion mi faris jam kelkfoje."
    </p>
<p>
      Li efektive sidis ĉe la pordo.
    </p>
<p>
      "Kaj kion pri paraŝuto?" incitis la soldato.
    </p>
<p>
      "Tion mi havas preparita," diris Bakker kaj leviĝis por ke oni vidu,
      ke li vere havas paraŝuton fiksitan al la korpo.
    </p>
<p>
      La vojaĝantoj ridis, sed la vizaĝo de du aŭ tri ombretiĝis.
      La stevardino rimarkis tion.
    </p>
<p>
      "Vi provas timigi nin, sinjoro Bakker," ŝi interdiris. "Ni preferas aŭskulti
      pri viaj vojaĝoj."
    </p>
<p>
      "Ho jes, pri tiuj mi volonte rakontos," li konsentis kompleze.
      "Kompreneble, se tio ne maloportunos al la ceteraj." Kaj li rakontis. Li
      estis unu el tiuj <i>globtrotuloj</i>, al kiuj la mondo ŝajnas tro
      malgranda kaj kiuj sentas sin tute hejme ĉie. Li vidis kaj travivis
      multon. Li sciis akre observi, kompari, taksi, kaj tial la tuta societo
      kun intereso sekvis lian parolon pri la postmilitaj cirkonstancoj en
      diversaj landoj.
    </p>
<p>
      Payen nur duone aŭskultis. Jen kaj jen li elpoŝigis la <i>Paris
      Soir</i> kaj legis la artikolon pri Daumal. Kia feliĉo, ke li aĉetis
      tiun ĵurnalon! Jam hodiaŭ vespere li elserĉos la
      defendanton de Daumal kaj klarigos al li ĉion.
    </p>
<p>
      Ili alproksimiĝis al Svisujo.
    </p>
<p>
      "Nun ni flugos pli alten," atentigis la stevardino. "Preparu vin kontraŭ
      malvarmeto."
    </p>
<p>
      En la malproksimo staris alpa montegaro kontraŭ la firmamento kiel
      murego.
    </p>
<p>
      "Je kia alto ni troviĝas fraŭlino?" demandis Bakker.
    </p>
<p>
      "Je dumil kvincent metroj, sinjoro," ŝi respondis senhezite. "Post
      nelonge ni atingos kvarmil kvincent."
    </p>
<p>
      Payen estis kontenta, ke li povos rigardi la maron de montegoj en ilia
      pompa grandiozo, sed li estis seniluziigata. La Alpoj estis kaŝitaj
      de densa kovraĵo de nebulo.
    </p>
<p>
      La aeroplano flugis ĉiam pli alten.
    </p>
<p>
      "Domaĝe," diris S-ino Gibson kaj rigardis sian edzon. Tiu senvorte
      levis la ŝultrojn. Nur post momento li diris: "Tio ofte okazas super
      la Alpoj. Cetere, la nebulnuboj povos ankoraŭ disiĝi."
    </p>
<p>
      Ili ne disiĝis. Tute male. Ili leviĝis alten kaj ĉirkaŭis
      la aeroplanon. Oni povis rigardi maldekstren, dekstren, antaŭen aŭ
      malantaŭen; nenion oni povis vidi, krom blanko-grizo.
    </p>
<p>
      "Kiel en tunelo," diris soldato, kiu sidis apud la Nederlandano.
    </p>
<p>
      "Kaj jam komencis eĉ neĝi!" kapjesis ĉagrene la komercisto.
      "Ke ni ne travivu neĝoblovegon!"
    </p>
<p>
      "La meteorologiaj informoj estis favoraj," konsolis ilin la stevardino. "Ĉi
      tiu neĝbloveto verŝajne havas nur lokan karakteron, kaj certe ne
      daŭros longe ĝis ni havos ĝin malantaŭ ni."
    </p>
<p>
      Por forigi la enuon ŝi ekfunkciigis la radioaparaton, el kiu eksonis
      melodia muziko. Estis ja stranga sento esti forportata je rapido de 300
      kilometroj en horo kaj vidi nenion krom rigidaj vizaĝoj....
    </p>
<p>
      "Kiom alte ni nun estas?" denove demandis Bakker.
    </p>
<p>
      La stevardino rigardis tra vitra pordeto en la kajuton de la piloto kaj
      radiotelegrafisto.
    </p>
<p>
      "Kvarmil metrojn. Kaj ni ĉiam flugas pli alten."
    </p>
<p>
      "Oni ja povas tion senti," diris S-ino Gibson dum ŝi plialtiris sian
      vojaĝmantelon.
    </p>
<p>
      Dum kelka tempo ili flugis senparole. Nur la muziko mallaŭte sonis en
      la regula muĝado de la motoroj.
    </p>
<p>
      "En tia nebulo mi flugis jam dufoje," komencis denove la Nederlandano,
      "kaj ambaŭfoje mi diris al mi, ke neniam plu..."
    </p>
<p>
      Li ne finparolis.
    </p>
<p>
      La aeroplano forte ŝanceliĝis kaj la vojaĝantoj estis elĵetitaj
      el siaj lokoj, kiel dum kunpuŝiĝo de vagonaro. La kajuto pleniĝis
      per doloraj kaj teruraj ekkrioj. La nederlanda komercisto malfermis la
      pordon kaj elsaltis. Sed neniu atentis lin.
    </p>
<p>
      Nova puŝego, ankoraŭ pli granda skuo, kvazaŭ iu de malsupre
      frapegis per grandega martelo, kaj la aeroplano restis senmova....
    </p>
<h3>
      Ĉapitro 4
    </h3>
<p class="rubriko">
      La akcidento
    </p>
<p>
      Kelkajn sekundojn regis en la kajuto silento. Neniu moviĝis. Ĉiuj
      aspektis, kvazaŭ ili atendas ankoraŭ unu, la lastan frapegon.
    </p>
<p>
      Sinjorino Gibson rekonsciiĝis la unua. Ŝi tuŝis per la mano
      siajn vizaĝon kaj harojn, rigardis la manplatojn kaj kiam ŝi
      konstatis, ke nenio estas sanga, rektigis siajn membrojn. Tio ne estis
      facila. Ĉe la puŝego ŝi tuŝegis la manojn kaj piedojn;
      kofro batis ŝin forte sur la dorson kaj per la kapo ŝi frapis la
      plafonon de la malalta kajuto.
    </p>
<p>
      Rigardo al la ceteraj vojaĝantoj konvinkis ŝin, ke ŝia
      sufero estis evidente la plej negrava. Interne de la aeroplano oni povis
      vidi bildon de absoluta ruiniĝo. La homoj, ĵetitaj el siaj
      sidlokoj, kuŝis sur la seĝoj kaj sur la planko en la plej
      diversaj pozicioj.
    </p>
<p>
      Kaj jam estis aŭdeblaj la unuaj ĝemoj de la vunditoj.
    </p>
<p>
      Sinjorino Gibson rigardis tra la fenestro de la kajuto. Kie ili troviĝas?
      Kio okazis al ili? La duonblanka, malsimpatia grizo donis neniun
      respondon. Tra la malfermita pordeto blovis en la kajuton penetre malvarma
      vento, kiu ĵetis internen aron da neĝeroj.
    </p>
<p>
      Ŝi sukcesis atingi la pordon kaj fermis ĝin.
    </p>
<p>
      En tiu momento levis sin de la planko ankaŭ la stevardino. Ŝia
      ĉiam ridetanta vizaĝo estis kuntirita per doloraj sulketoj.
    </p>
<p>
      "Kio okazis al vi, fraŭlino?" Sinjorino Gibson klinis sin al ŝi.
    </p>
<p>
      "Mi ne scias, S-ino Gibson," diris la brava knabino, venkante la doloron
      en ŝia tuta korpo. "Mi esperas, ke estas nenio grava, nur ekfrapo.
      Sed kiel fartas la ceteraj?"
    </p>
<p>
      Generalo Gibson jam sidis. Poŝtukon, ruĝan je sango, li tenis al
      la nazo.
    </p>
<p>
      "Kio estas al vi, Roberto?" ektimis lia edzino.
    </p>
<p>
      "Nur bateto ĉe la nazo...eksangis. Ne atentu pri mi, zorgu pri la
      ceteraj."
    </p>
<p>
      Li estis soldato per korpo kaj animo. Kial teruri la virinojn per la
      sciigo, ke lia nazosto estas rompita?
    </p>
<p>
      La takso pri la akcidento estis timiga. Sen pli gravaj vundoj restis nur
      kvar personoj: S-ino Gibson, la stevardino, la radiotelegrafisto kaj
      Marcel Payen. Tiu lasta ja kuŝis senkonscia duonhoron, ĉar li puŝegis
      per la frunto kontraŭ metalan apogilon, sed alie li ne estis vundita.
      Ĉiuj ceteraj estis vunditaj. Kelkaj ŝirvundoj sur la vizaĝoj
      kaj sur la kapoj, tri rompitaj aŭ manoj aŭ piedoj. Unu vojaĝanto
      plendis pri doloro en la ŝultra osto. Plejmulte suferis sendube la
      piloto. Liaj premitaj lipoj ne ellasis eĉ la plej etan ĝemon,
      sed oni bone konstatis, kiom li suferas. Li verŝajne havis gravan
      internan vundon, ĉar ĉe la puŝego li estis ĵetita sur
      la gvidilon de la aeroplano.
    </p>
<p>
      Sinjorino Gibson kaj la stevardino kaj la du sanaj viroj havis multe da
      laboro ĝis kiam ili prizorgis ĉiujn vunditojn.
    </p>
<p>
      Nur poste ili komencis interesiĝi pri la ĉirkaŭaĵo.
      Marcel Payen malfermis la pordeton de la kajuto. Denove penetris internen
      frostiga ventblovo.
    </p>
<p>
      "Malvarmege!" kunfrapis la dentojn la vojaĝanto kun la rompita piedo.
      Payen rapide fermis. La virinoj kovris la vunditon per du kovriloj.
    </p>
<p>
      "Ĉu vi vidis ion?" demandis la generalo al Payen.
    </p>
<p>
      "Nur neĝon kaj nebulon."
    </p>
<p>
      "Jen bela situacio. Ni estas kiel pereintoj ĉe la norda poluso."
    </p>
<p>
      Eble ankoraŭ pli malbone, pensis Payen.
    </p>
<p>
      "Sed kio okazis al S-ro Bakker?" rimarkigis la stevardino. "Pli estis
      konvinkita, ke pri tiuj pordo kaj paraŝuto li nur fanfaronis, sed
      jen...."
    </p>
<p>
      "Ni esperu, ke li savis sin," diris konsole S-ino Gibson. La ceteraj
      silentis. Ĉiu havis proprajn dolorojn, ili estis dankaj al la oferema
      virino pro tio, ke ŝi klopodis konsoli ilin. Sed ili kredis, ke la
      nederlanda komercisto pereis en la ventego.
    </p>
<p>
      "Kaj nun," diris post kelkaj momentoj la radiotelegrafisto, "ni provu,
      kion ni povos fari. Mi trarigardu la ĉirkaŭaĵon de la
      aeroplano por konstati, ĉu ni povos orienti nin. Poste mi esploros la
      elsendaparaton. Se ĝi estos en ordo mi komunikos, kio okazis. Ĉu
      vi bonvolos akompani min, S-ro Payen?"
    </p>
<p>
      "Kompreneble!"
    </p>
<p>
      "Ankaŭ mi iros," proponis sin la stevardino.
    </p>
<p>
      "Vi devas resti kun la vunditoj, fraŭlino," diris Payen. "Oni bezonos
      vin ĉi tie senĉese."
    </p>
<p>
      La du viroj bone vestis sin kaj eliris en la furiozantan ventegon. Ekstere
      ili falis en la neĝon ĝis la zono. Ili ŝanceliĝis kiam
      la vento blovegis kontraŭ ilin. Akraj neĝeroj pikis ilian vizaĝon
      kaj blindigis ilin.
    </p>
<p>
      "Ĉu vi vidas ion?" kriis la radiotelegrafisto al Payen, kiu ĉirkaŭiris
      la aeroplanon kaj staris ĉe la kontraŭa flanko.
    </p>
<p>
      "Nebulon kaj neĝon! Ne dek paŝojn for oni povas vidi!"
    </p>
<p>
      Ili kunvenis antaŭ la aviadilo.
    </p>
<p>
      "Per ĝi ni ne plu flugos," diris Bernier. "La helicoj estas
      frakasitaj, la malsupraĵo rompita kaj la flugiloj derompitaj."
    </p>
<p>
      "Ni iru esplori la terenon," diris Payen, "alie ni frostiĝos ĉi
      tie."
    </p>
<p>
      Ili faris ĉirkaŭ tridek paŝojn.
    </p>
<p>
      "Ĉu vi rimarkas ion strangan?" ekkriis Payen en la ventegon.
    </p>
<p>
      "Sub la neĝo estas glata glacio!"
    </p>
<p>
      "Tio signifas, ke ni troviĝas sur la glaciroko!"
    </p>
<p>
      "Ni povas esti feliĉaj, ke neĝas. La neĝo almenaŭ
      mildigis nian kunpuŝiĝon. Alie la aeroplano estus tute
      frakasita."
    </p>
<p>
      "Kaj ni kun ĝi!"
    </p>
<p>
      Post kelkaj paŝoj ili haltis. Ili rerigardis. La aeroplano malaperis
      en blanka maro.
    </p>
<p>
      "Ni reiru," decidis Payen. "En tia neĝventego nenio estas videbla."
    </p>
<p>
      "Kaj ni facile povus ien falegi. La tereno abrupte deklivas."
    </p>
<p>
      Ili reiris laŭ siaj postsignoj al la aeroplano. Subite ili haltis kaj
      rigardis unu la alian.
    </p>
<p>
      "Ĉu vi aŭdis?" demandis Payen.
    </p>
<p>
      "Jes, aŭskultu....!"
    </p>
<p>
      Ili aŭskultis. Denove ili aŭdis malfortan vokadon, kiu venis de
      la direkto de la aeroplano.
    </p>
<p>
      "Helpon!"
    </p>
<p>
      "Ni rapidu! Io okazis tie!"
    </p>
<p>
      Ili klopodis iri tra la altaj neĝblovaĵoj kiel eble plej rapide.
      Fine ili atingis la celon. Payen malfermis la pordeton kaj ambaŭ
      rapide englitis internen.
    </p>
<p>
      "Kio okazis?" ili demandis kvazaŭ per unu buŝo.
    </p>
<p>
      Ambaŭ virinoj kaj ankaŭ la pacientoj rigardis ilin kun surprizo.
    </p>
<p>
      "Kial?" nekomprene diris S-ino Gibson.
    </p>
<p>
      "Kiu vokis ĉi tie pri helpo?"
    </p>
<p>
      "Neniu."
    </p>
<p>
      "Dum la tempo, kiam vi forestis, neniu eĉ ĝemetis," komunikis la
      stevardino. "Ĉu vi aŭdis ion?"
    </p>
<p>
      "Jes, iu dufoje vokis helpon."
    </p>
<p>
      "En la aeroplano vokis neniu," diris S-ino Gibson. "Do tio povas esti
      nur..."
    </p>
<p>
      "S-ro Bakker!" ekkomprenis Payen. "Ni aŭdis la alvokon tre klare."
    </p>
<p>
      Ili denove eliris en la neĝventegon. Momenton ili aŭskultis.
    </p>
<p>
      "Heeelpooon!" aŭdiĝis denove. Nun jam pli mallaŭte, pli
      longe, pli malespere.
    </p>
<p>
      Ili sekvis la direkton de la voĉo. De tempo al tempo ili haltis kaj aŭskultis.
      La vokado ne ĉesis.
    </p>
<p>
      Fine ili trovis lin. Li kuŝis en neĝblovaĵo, en kiun li
      penetris ĝis la kolo. La manoj plektiĝis malantaŭ la dorso.
      Li tiregis per ili, ŝiris, movegis sin, sed sensukcese. Li jam estis
      preskaŭ blua pro la malvarmo. Liaj malfermegitaj okuloj estis
      elokventaj atestantoj de la terurego, kiun li travivis.
    </p>
<p>
      Nur en la aeroplano li plene rekonsciiĝis.
    </p>
<p>
      "...ĉiam mi diris al mi, ke mi neniam denove flugos super nebulitan
      montaron," li daŭrigis sian nefinparolitan frazon. "Sed nun mi volas
      tion ĵuri!"
    </p>
<p>
      "Do, kio okazis al vi, S-ro Bakker?" demandis la stevardino.
    </p>
<p>
      "Mi kredis, ke ni estas sufiĉe altaj. Mi saltis. Mi volis delasi la
      paraŝuton, kaj en tiu momento mi konstatis, ke mi kuŝis en la neĝo.
      Bele, dorsflanke, enborite ĝis la ŝultroj, manojn sub la dorso
      kaj plektitajn kun la ŝnuregoj. Mi ŝiris per la tuta korpo, mi
      eniĝis ĉiam pli profunden, la neĝo jam atingis mian
      mentonon, kaj tiam mi komencis vokadi. Por diri la veron, mi ne esperis,
      ke iu aŭdos min. Mi supozis, ke vi aŭ daŭrigis la flugon, aŭ
      estis ie frakasitaj."
    </p>
<p>
      "Nu, vi travivis pli ol sufiĉe," diris S-ino Gibson. "Kiel ankaŭ
      ni."
    </p>
<p>
      Payen kaj la radiisto donis raporton pri la rezulto de sia esploro. Ili
      decidis esplori la aparatojn, fiksi la geografian pozicion kaj provi
      elsendi.
    </p>
<p>
      "Pri ĉiu kulpas la mezurilo de alteco," diris mallaŭte la
      piloto. "Ĝi trompis min je kvincent ĝis mil metroj. Ĝi
      montris kvarmil kvincent."
    </p>
<p>
      La radiisto kalkulis ion dum kelkaj momentoj ĉe la kompaso. Poste li
      iris al la piloto kaj diris:
    </p>
<p>
      "Laŭ mia kalkulo ni troviĝas sur la kvardeksesa grado norde kaj
      kvina rado oriente. Ĉu tio akordas kun via kombino?"
    </p>
<p>
      La piloto enpensiĝis.
    </p>
<p>
      "Laŭ la flugtempo ni devus esti jam pli malproksimen. Sed.... tiu
      nebulo kaj vento... estas ja vere malfacile fari precizajn konkludojn. Tio
      povas esti."
    </p>
<p>
      "Ĉu mi do elsendu tion?"
    </p>
<p>
      "Nenio alia restas al ni. Ni ja konvinkiĝis, ke ni jam ne povas fidi
      niajn aparatojn, sed kion alian ni povas fari?"
    </p>
<p>
      Dum la radiisto notis sur la paperon raporton por sia elsendo, generalo
      Gibson dismetis sur la sidlokon detalan landkarton de Svisujo. Ĉiuj,
      kiuj povis movi sin, ariĝis ĉirkaŭ lin.
    </p>
<p>
      "Do, kie ni troviĝas, sinjoro generalo?"
    </p>
<p>
      "Se S-ro Bernier bone taksis la situacion, ni estas sur iu glaciroko inter
      montoj Combin kaj Collon en la Penin-Alpoj."
    </p>
<p>
      Dume la radiisto jam klopodis kontaktiĝi kun la mondo.
    </p>
<p>
      "MAYDAY el aviadilo F-AKCS!"
    </p>
<p>
      "MAYDAY el aviadilo F-AKCS!"
    </p>
<p>
      "Mi petas, estu silentaj!" S-ino Gibson admonis la aron ĉirkaŭ
      sia edzo. "Oni jam elsendas!"
    </p>
<p>
      Radiisto Bernier aŭskultis. Post nelonge aŭdiĝis mallaŭte:
    </p>
<p>
      "F-AKCS, flugejo en Berno!"
    </p>
<p>
      "F-AKCS, flugejo en Berno!"
    </p>
<p>
      "Oni aŭdis nin!" kriis entuziasme Bakker. "Ni venkis, ĉar..."
    </p>
<p>
      Suprenlevita fingro de S-ino Gibson ĉesigis pliajn esprimojn de
      entuziasmo. En profunda silento Bernier elsendis:
    </p>
<p>
      "MAYDAY! MAYDAY! MAYDAY! La aviadilo F-AKCS, kiu ekflugis je la dekdua
      horo en Romo por Parizo frakasiĝis je la dektria horo kvardek kvin
      minutoj en nebulo super la Alpoj. El la tuta nombro de dek du personoj, ok
      estas vunditaj. Aviadilo frakasita. Ni troviĝas sur glaciroko kovrita
      de dika neĝtavolo. Geografia pozicio proksimume kvardeksesa grado
      norda latitudo, kvina grado orienta longitudo. Mi komutas!"
    </p>
<p>
      Ĉiuj rigardis la ruĝan lumon, preskaŭ nespirante.
    </p>
<p>
      "ANSWERING! ROGER MAYDAY!"
    </p>
<p>
      Danke al Dio! Berno konfirmis, ke ili aŭdis la vokon pri helpo.
    </p>
<p>
      "Ankoraŭ ĉi tion!" S-ino Gibson donis al la radiisto papereton
      kun rapide skribita aldono:
    </p>
<p>
      "Provizoj de nutraĵoj por nur du tagoj!"
    </p>
<p>
      Kaj jam venis ankaŭ Payen kun plia sciigo. Li transdonis al Bernier
      kelkajn frazojn: "Sendu al redakcio de Paris Soir! Marcel Payen, atestanto
      en proceso pri Jean Daumal, revenas Parizon. Haltigu la proceson. Marcel
      Payen."
    </p>
<p>
      La radiisto vokis trian fojon.
    </p>
<p>
      "F-AKCS! Sendu al redakcio...."
    </p>
<p>
      En tiu momento estingiĝis la ruĝa lumo en la sendaparato.
      Bernier eksilentis.
    </p>
<p>
      "Kial vi ne elsendas?" elspiras Payen.
    </p>
<p>
      La radiisto ne respondis. Momenton li esploris la aparaton. Poste li peze
      suprenlevis sin kaj per raŭka voĉo komunikis:
    </p>
<p>
      "Nia izoliĝo de la cetera mondo estas perfekta. Ĉiuj baterioj
      estas eluzitaj."
    </p>
<p>
      Payen devis ekpreni la apogilon, por ke li ne falu.
    </p>
<h3>
      Ĉapitro 5
    </h3>
<p class="rubriko">
      Sur la glaciroko
    </p>
<p>
      S-ino Gibson agis kiel lerta kuracisto. Ŝi neniam supozis, ke ŝi
      uzos la spertojn, akiritajn dum la kelkaj unua-helpaj kursoj, en tiom
      eksterordinaraj cirkonstancoj. Ankaŭ la konoj, kiujn ŝi akiris
      kiel flegistino dum la milito, estis al ŝi tre utilaj.
    </p>
<p>
      Tutan nokton ŝi ne fermis la okulojn. La stevardino tre kompleze
      helpis ŝin. Ili ambaŭ havis la manojn plenaj de laboro. Jen ili
      devis ree purigi la vundojn, jen doni novan bandaĝon, jen denove
      kuiri teon. Ĉiuj vunditoj kondutis brave. Malgraŭ tio, ke ili
      suferis de netolereblaj doloroj, multaj bezonis kvietigajn injektojn, kaj
      ĉiuj fartus pli bone se ili povus komforte etendi siajn membrojn sur
      libera lito, sed ĉi tie ili estis devigataj kaŭri sur primitivaj
      kuŝejoj, kunmetitaj el sidtabuloj—tamen neniu eĉ
      plendetis.
    </p>
<p>
      Ambaŭ donis al la pacientoj ĉiun eblan flegon. Kun anĝela
      pacienco ili trairadis la malgrandan spacon inter la du vicoj de kuŝejoj.
      Al ĉio ili respondis kun afabla rideto kaj neniel montris, ke ankaŭ
      ili estas lacaj.
    </p>
<p>
      "Vi devas dormeti, S-ino Gibson," diris la stevardino je la matena
      krepusko, kiam ŝajnis, ke la malsanuloj jam iomete kvietiĝis.
    </p>
<p>
      "Vi tion bezonas pli, fraŭlino," ridetis la maljuna sinjorino. "En
      mia aĝo dormo jam ne estas tiom altvalora."
    </p>
<p>
      Kaj malgraŭ tio, ke la stevardino defendis sin, S-ino Gibson devigis
      ŝin iri dormi. Se oni povus nomi dormo la sidadon en malkomforta
      pozicio, kun la kapo plena de teruraj bildoj kaj maltrankviligaj sonĝoj....
    </p>
<p>
      S-ino Gibson estis ne nur la kuracistino de la tuta ekspedicio, ŝi
      estis ankaŭ mastrumistino. Tuj antaŭ vespero ŝi detale
      kontrolis ĉiujn nutraĵojn en la aeroplano. Ili ja estis
      malesperige malmultaj; kelkaj panbuletoj, iom da salmo, pasteĉ-konservoj,
      ĉirkaŭ du kilogramoj da ĉokolado, sukero kaj teo. Oni
      neniel povis miri, ĉar neniu volis kunpreni provizon da nutraĵoj
      por tiom mallongedaŭra flugo, precipe se por ĉiu paketo oni
      devis pagi altan pagon. Sed kiom ajn ŝi klopodis, ŝi ne povis
      fari alian konkludon ol tiun, kiun ŝi lasis elsendi en la eteron:
      provizojn da nutraĵoj por nur du tagoj.
    </p>
<p>
      Por du tagoj! Kaj poste...?
    </p>
<p>
      Denove kaj denove ŝi pripensis la tutan provizplanon. Sed ŝi
      apenaŭ konsoliĝis per la esperiga penso, ke al sanuloj estos
      eble iom rezigni pri porcioj, kiam ŝi denove konsterniĝis. Estas
      ja ĝuste, ke la sanaj estu pli modestaj; sed tion, kion ŝi
      tiamaniere gajnos, ŝi devos ja doni al la malsanaj!
    </p>
<p>
      Tio ĉi, espero kaj duboj, fido kaj malespero, interluktis nur
      interne. Ekstere S-ino Gibson estis nur kompleza, servema, preta helpi,
      afabla. Ŝi kovradis la malsanulojn, kiam ili tremis de malvarmo,
      ordigis al ili la kusenojn, konsoladis ilin per afablaj, patrinaj vortoj
      kaj kuraĝigaj ridetoj.
    </p>
<p>
      Tutan nokton tondris la sovaĝa ventego. Ĝi plenforte puŝegis
      la aviadilon, kiu krakis, ĝemis kaj tremegis. La neĝo, pelate je
      neimagebla rapido, frapegis la tegmenton de la aeroplano kaj gluiĝis
      sur la fenestroj de la kajuto.
    </p>
<p>
      Payen kun la radiisto kaj Bakker premiĝis en la pilotkajuto. Se S-ino
      Gibson bezonis ilin por iu malfacila tasko, ekzemple se estis necese turni
      malsanulon aliflanken, ili volonte helpis. Sed alie ili ne miksis sin en
      ŝian laboron.
    </p>
<p>
      Ili sidis senvorte kaj senmove rigardis en la densan mallumon. Eĉ
      Bakker, kiu alitempe estis tiom parolema, gaja kaj vivoplena, ne inklinis
      paroli. Li ne pensis pri la komerc-profitoj, kiujn li perdos, se li ne
      estos en Parizo. Li estis skuita pro la proksimo de la Morto, kies vizaĝon
      li posttagmeze de proksime rigardis kaj kiu, eble, ĉirkaŭiras la
      areton da malfeliĉuloj.
    </p>
<p>
      Marcel Payen ne povis rekonsciiĝi de la granda bato, kiun li ricevis
      dum la elsendo. Kiom malmulte mankis, por ke la sciigo por la redakcio de
      <i>Paris Soir</i> estu elsendata kaj transdonata! Kaj Daumal, lia fidela
      kunulo Daumal, povu esti savata! Li estus povinta senigi sin de la
      turmentaj imagoj kaj angoro, kiuj lin certe en la nunaj tagoj kaj noktoj
      obsedas. Kio ja konspiris kontraŭ li? Sed tamen eble ili estos
      savataj. Sed ĉu oni trovos ilin ĝustatempe?
    </p>
<p>
      Amaraj riproĉoj pikis lin. Kial li ne forsendis telegramon el Romo?
      Li havis sufiĉe da tempo. Sufiĉus nur kelkaj minutoj, dum li
      estis en la flughaveno. La oficisto certe volonte aranĝus la
      aferon.... Li ne povis antaŭvidi pereon. Cedate. Sed tio ne estis
      senkulpigo. Prudenta homo devas pensi pri ĉio; li devas antaŭvidi
      ankaŭ tion, kio ŝajnas neverŝajna...
    </p>
<p>
      "Sinjoro Payen," eltiris lin el la malĝojigaj pensoj la radiisto.
      "Ektagiĝas. Ĉu ni denove iru iom promeni en la ĉirkaŭaĵo?"
    </p>
<p>
      Ili tamen revenis post nur kelkaj paŝoj. La ventego furiozis ankoraŭ
      pli sovaĝe kaj pli ŝtorme ol hieraŭ.
    </p>
<p>
      Sekvis longa, senfine longa tago. La tuta konversacio turniĝis ĉirkaŭ
      unusola penso: ĉu oni sendos aviadilon por serĉi ilin!
    </p>
<p>
      "En ĉi tia vetero, certe ne," diris Generalo Gibson, ne suprenlevante
      la kapon de la landkarto, kiun li ankoraŭ kun intereso studis. "Ĝis
      la ventego ĉesos kaj la nebulo suprenleviĝos, ni ne povos
      esperi, ke oni povus trovi nin."
    </p>
<p>
      "Kiel longe tio povos daŭri?" Bakker demandis la radiiston.
    </p>
<p>
      "Unu, du aŭ plurajn tagojn."
    </p>
<p>
      "La duan, jam estos en ordo," provis rideti S-ino Gibson. "Ni esperu, ke
      la naturo faros al ni komplezon."
    </p>
<p>
      Ĉiu uzis la tempon laŭ sia povo. Iuj legis jam kelkajn fojojn la
      malnovajn sciigojn en ĵurnaloj, aliaj ludis kartojn, S-ro Bakker fine
      ĉesis esti melankolia kaj rakontis novajn historietojn. Generalo
      Gibson estis ĉiam klinita super la detala landkarto de Svislando kaj
      ion mezuris kaj kalkulis.
    </p>
<p>
      Payen kun la radiisto provis ankoraŭ kelkfoje trairi la ĉirkaŭan
      regionon, sed la ventego ĉiufoje repelis ilin.
    </p>
<p>
      La dua nokto en la aeroplano estis ankoraŭ pli malfacila, ol la unua.
      S-ino Gibson paliĝis, ŝiaj okuloj perdis sian brilon kaj ili
      kvazaŭ iomete enkapiĝis, sed la ridetoj, per kiuj ŝi
      kuracis pli efike ol per bandaĝoj, estis ĉiam la samaj; plenaj
      de kuraĝigo kaj kredo, ke ĉio finiĝos bone.
    </p>
<p>
      Matene la ventego subite ĉesis. La nebuloj suprenleviĝis kaj al
      la mirigitaj okuloj de la perditoj prezentis sin ĉarma, sed
      malkonsola panoramo. Kien ajn la okulo rigardis, ĉie troviĝis
      glacirokoj aŭ elstaris krutaĵoj de la montegoj. Nenie eĉ
      signo de la valoj kun dometoj de la svisaj montanoj aŭ signo de vilaĝeto
      aŭ urbo.
    </p>
<p>
      La perditoj antaŭe konsolis sin, ke ili eble troviĝas sur unu el
      tiuj glacirokoj, kiuj jam proksimis de la valoj, ke ili ekvidos, eĉ
      se en malproksimo, homan loĝejon; ke sufiĉos doni nokte
      lumsignalon kaj ili estos savitaj...
    </p>
<p>
      Nenio tia. Nur ondeca maro de la montegaj pintoj kaj glacirokoj. Kelkaj
      ankoraŭ estis kaŝitaj de la nebulo kaj malpeze fluganta neĝo;
      aliaj jam brilis en la matena suno. Ĝi estis panoramo, kiu turiston
      ravus. La perditojn ĝi plenigis per teruro kaj malespero.
    </p>
<p>
      Marcel Payen kaj la radiisto, armitaj per ŝtalaj stangoj, fine eliris
      por rigardi la ĉirkaŭaĵon.
    </p>
<p>
      "S-ro Bernier, ĉu mi rajtas rigardi viajn mezuraparatojn?" vokis
      Generalo Gibson al la foriranta radiisto.
    </p>
<p>
      "Kompreneble, sinjoro Generalo."
    </p>
<p>
      Payen kaj Bernier supreniris sur neabrupta deklivo. Ili konstatis, ke la
      vojo estas libera ĝis tiu loko, kie eksuprenleviĝas la kruta,
      nuda kaj neatingebla pinto.
    </p>
<p>
      Tie ili haltis. Ili ĉirkaŭrigardis. Klifoj, glacirokoj, neĝo.
      Ili malsupreniris al la aeroplano.
    </p>
<p>
      "Ĉu vi vidis ion?" bonvenigis ilin la ceteraj.
    </p>
<p>
      "Nenion," diris Bernier.
    </p>
<p>
      "Ni nun rigardu malsupren. Eble tie..." diris Payen.
    </p>
<p>
      Kiam ili iris sur la deklivo malsupren, ilia perspektivo estis malebligita
      per la alta neĝblovaĵo. Preteririnte ĝin, ili ekkriis de
      mirego. Ili staris sur la rando de kruta rokmuro, kiu falis vertikale en
      la profundon de minimume dek kvin metroj. Malsupre ĝi ŝanĝiĝis
      en novan neabruptan deklivon, kiu subite kondukis maldekstren malantaŭ
      ankoraŭ unu rokmuron.
    </p>
<p>
      Kio troviĝis malantaŭ ĝi?
    </p>
<p>
      Certe ankoraŭ novaj krutaĵoj, deklivoj, ĝis tie en la
      malproksimo estas malsuprenira vojo en la valon....
    </p>
<p>
      Ambaŭ viroj senparole rigardis sin.
    </p>
<p>
      Malantaŭ ili staris krutaj klifoj; antaŭ ili vertikala rokmuro.
      Estis certe, ke per propraj fortoj ili neniarn foriros de sur la
      glaciroko.
    </p>
<p>
      La pasaĝeroj akceptis la raporton de la du viroj kvazaŭ tute
      trankvile. Neniu malkaŝis, kiom malgrandiĝis la flameto de
      espero en la koro. Sian tutan restantan fidon ili direktis al la blua
      firmamento. Nur de tie povas veni la savo.
    </p>
<p>
      Ili decidis, ke sanaj viroj alternos tage kaj vespere en patrolado. Se ili
      ekvidos tage aviadilon, ili elpafos kolorajn raketojn. En la mallumo ili
      bruligos benzinon, kiun ili tiucele lokis je sekura distanco de la
      aviadilo.
    </p>
<p>
      La tria tago pasis en febra streĉo. Ankoraŭ nenio. La ĉielo
      estis pura kaj silenta. La vento jam tute ĉesis. Ĉio estis bela,
      sed malĝojiga. Kiam vesperiĝis, la radiisto Bernier, kiu ĵus
      deĵoris, komunikis, ke al li ŝajnis, ke li aŭdas bruon de
      motoro. Kiu povis, kuris eksteren. Vere! Ili vidis nenion, sed tute klare
      distingis la regulan muĝadon de la motoroj.
    </p>
<p>
      Bernier pafis ruĝan raketon. Poste la duan, trian, kvaran, kvinan...
    </p>
<p>
      La muĝado malplifortiĝis, ĝis ĝi tute silentis.
    </p>
<p>
      La perditoj, palaj pro ekscitiĝo, preskaŭ ne spiris. Nur post
      momento Bakker diris:
    </p>
<p>
      "Domaĝe. Ĝi certe estis aeroplano serĉante nin."
    </p>
<p>
      "Mi ne samopinias," diris Generalo Gibson.
    </p>
<p>
      "Kial, sinjoro Generalo?"
    </p>
<p>
      "Ĉar...." la generalo eksilentis. Nur poste li daŭrigis: "Mi ne
      intencis diri tion al vi. Sed cetere estas pli bone koni la realon, eĉ
      se ĝi estas kruda."
    </p>
<p>
      Ĉiuj streĉe rigardis lin.
    </p>
<p>
      "Mi konstatis, ke la kunpuŝiĝo difektis ankaŭ la aparatojn
      por mezuri geografian pozicion. Tio, kion elsendis S-ro Bernier, ege
      diferencas de la realo. Pro tio, oni ne serĉas nin ĉi tie."
    </p>
<p>
      "Kaj kie do ni troviĝas?"
    </p>
<p>
      "Minimume cent kilometrojn nordoriente de la loko, kiun ni komunikis al la
      Berna stacio!"
    </p>
<h3>
      Ĉapitro 6
    </h3>
<p class="rubriko">
      La serĉo
    </p>
<p>
      La viro, deĵoranta en la Berna radiostacio sur la flugejo, havis
      multe da laboro, kiel ĉiam. Komunikoj el ĉiuj direktoj kruciĝis
      rapidege.
    </p>
<p>
      Subite li aŭdis la vokon MAYDAY. Ĉiuj sendstacioj eksilentis
      antaŭ la grava komuniko.
    </p>
<p>
      "MAYDAY el aviadilo F-AKCS....!"
    </p>
<p>
      La radiisto rapide notis la raporton de Bernier. Poste dua komuniko, pri
      la nutraĵoj. Kaj aldono: "Sendu al redakcio...."
    </p>
<p>
      Fino.
    </p>
<p>
      "Daŭrigu!" vokis la radiisto. "Ni aŭdis bone, daŭrigu!"
    </p>
<p>
      Nenio aŭdiĝis.
    </p>
<p>
      "Flugejo en Berno!" Li ne volis cedi. "Elsendu konstante, ni atentigos
      ĉiujn staciojn!"
    </p>
<p>
      Li vokis vane. Li jam sciis, ke oni ne aŭdas lin, sed li tamen ne
      ĉesis. Nur kiam li estis certa, ke la kontakto estis tute rompita, li
      komunikis la sciigon al ĉiuj svisaj radiostacioj. Post horo sciis pri
      la frakasiĝo ankaŭ ĉirkaŭaj landoj: Francujo, Italujo,
      Aŭstrujo, Germanujo. La komuniko rapide disvastiĝis okcidenten
      kaj orienten, norden kaj suden, kaj vespere la deksepan de Novembro
      raportis preskaŭ ĉiuj eŭropaj sendstacioj:
    </p>
<p>
      "En la Alpoj frakasiĝis aeroplano de tipo Amiot F-AKCS dum flugo de
      Romo al Parizo. El la tuta nombro de dek du personoj, estas ok vunditaj.
      Pri savaj laboroj oni ankoraŭ ne povas komenci, ĉar en la Alpoj
      furiozas neĝventegoj."
    </p>
<p>
      La savajn laborojn oni ankoraŭ ne entreprenis, sed ili estis jam
      preparitaj. En Svisujo, Italujo, Francujo kaj Anglujo interkonsiliĝis
      pilotoj. Kaj ne nur pilotoj. Ankaŭ aviadsekcioj de la kuniĝintaj
      staboj konstruis planojn por savi la perditojn. En oficejo tio aspektis
      kiel antaŭ la komenco de ofensivo. Militaj fakanoj estis klinitaj
      super detalaj landkartoj de la Alpa montar-masivo; ili mezuris distancojn,
      notis altojn de la montoj kaj klopodis diveni, sur kiu glaciroko la
      tragedio povis okazi.
    </p>
<p>
      Al ĉiuj estis klare, ke la helpo devos veni plej eble rapide, se la
      viktimoj de la katastrofo ne devos perei de frosto, malsato kaj manko de
      kuraciloj.
    </p>
<p>
      Ĵurnaloj en okulfrapa aranĝo alportis la sciigon pri la malfeliĉo.
      Denove oni pridebatis la demandon, kiom danĝera estas vojaĝado
      en aeroplano. Al iuj skribistaĉoj, kiuj dum la tuta vivo eĉ ne
      proksimiĝis al aeroplano, ĉar ili sentis preskaŭ
      prahistorian teruron pri la bluetaj altoj, la alpa tragedio estis <i>akvo
      por ilia muelilo</i>. Ili memorigis ĉiujn grandajn katastrofojn, kiuj
      okazis en la historio de la aviado. Ili klopodis pruvi, ke la vojaĝado
      per la vagonaro estas multe pli sekura, kaj avertis kontraŭ uzado de
      la aeroplano.
    </p>
<p>
      Sed kontraŭ ili elsvarmis la armeo de la bravaj agloj. Ili estis
      tiuj, kiuj sentis sin kiel hejme en la aero, amikoj kaj sindonaj adorantoj
      de la aera sporto. Trankvile, sen vana kriado, ili arigis senfinajn vicojn
      de ciferoj, kiuj mem parolis. Ili citis per nefanfarona parolo la faktojn.
      Objektivaj legantoj konkludis, ke la nombro de viktimoj rilate al la
      nombro de faritaj flugoj estas neniel malpli bona ol ĉe aliaj
      transportiloj.
    </p>
<p>
      Estu kiel ajn, ĉi tiu polemiko vekis tiom grandan intereson pri la
      viktimoj en la Alpoj, ke el ĉiuj mondpartoj venis proponoj, kiel savi
      ilin. Ĉar ĉiuj artikoloj—egale, ĉu la skribintoj
      estis por la aviado aŭ kontraŭ ĝi—finiĝis per
      tiu sama konkludo: Sur la glaciroko en la Alpoj pereas dek du malfeliĉuloj.
      Savu ilin!
    </p>
<p>
      Ĝi sonis el ĉiuj landoj kiel petego kaj samtempe kiel severa
      ordono. Ĝi estis ankaŭ pruvo, ke la homaro ne lasis sin finbatiĝi
      de la kelkjara regado de mallumo. Ke homo restis homo malgraŭ ĉiuj
      teruraj scenoj en koncentrejoj, ke homo ne ĉesis ami la homon kaj ne
      perdis intereson pri la vivo de sia proksimulo malgraŭ sciigoj pri
      hekatomboj de mortintoj en gaskameroj, sur batalkampoj, en bombarditaj
      urboj, sur ekzekutejoj. Ĝi sonis kiel kanto, per kiu la homaro volis
      sonigi ĉiun sian ardan kredon, ke en la mondo estas ne nur kolero kaj
      malamo, sed ankaŭ la amo.
    </p>
<p>
      Ekheliĝis la dua tago kaj Svislando elsendis la saman komunikon:
    </p>
<p>
      "La neĝventego furiozas egalforte. Alpoj kaŝitaj de nebulo, la
      flugado neebla."
    </p>
<p>
      Des pli fervore oni daŭrigis la preparojn por savaj laboroj. Ĉu
      estos eble alteriĝi al la glaciroko? Kaj se ne, kiamaniere oni savos
      ilin? Oni malsuprenĵetu al ili nutraĵojn. Bone, sed kio poste?
    </p>
<p>
      Kaj jen oni sendis jenan proponon. Alveturigu el Anglujo la usonajn
      helikopterojn, tiujn aviadilojn de admirinda konstruo, kiuj povas alteriĝi
      kaj suprenleviĝi en kiu ajn loko, vertikale malsupren kaj vertikale
      supren, sen kiu ajn veturiga surfaco. Per tio oni savu perditojn, eĉ
      se ili estu tuj sub krutega montfaco!
    </p>
<p>
      Samtempe sin anoncis grandega legio de volontuloj el la vicoj de la svisaj
      montgrimpuloj, kunigitaj en <i>Savsindikato de la svisaj alpistoj</i>.
      Tiuj ĉi viroj ne inklinis multe paroli. Ĉiu esploris sian ekipaĵon—ŝnuregon,
      montgrimpajn botojn, stangojn, krampojn, hakileton dorsosakon—kaj
      rigardis la ĉielon. Kaj la vizaĝo malheliĝis, kiam li vidis
      la montegojn nebulitaj kaj poste reiris en la kabanon. Ili kuŝigis
      sin sur lignan liton tiaj, kiaj ili estis: vestitaj, kun botoj pretaj por
      en kiu ajn momento eliri al la frostaj pintoj. Dekoj da tiaj savgrupoj
      atendis en turistaj kabanoj en la Alpoj la komandon.
    </p>
<p>
      Fine heliĝis.
    </p>
<p>
      La Alpoj ektondris per muĝado de motoroj. Aviadiloj de la plej
      diversaj tipoj, aviadiloj svisaj, francaj, anglaj, usonaj kaj italaj
      flugis super la suda parto de la Alpoj kaj serĉis la perditojn. Ne
      ekzistis unu granda glaciroko en larĝa cirklo ĉirkaŭ la
      montoj Collon kaj Combin, kiu ne estis zorgeme esplorita. Ĉar la
      aviadistoj ĝuste supozis, ke la aeroplano estos superŝutita de
      neĝo kaj pro tio malmulte videbla, ili flugis en danĝera
      proksimo de la tero por ke ili nenion malatentu. Sed ĉiuj grupoj de
      la savaj aeroplanoj reflugis al siaj flugejoj kaj la pilotoj raportis per
      la mallonga parolo de aviadistoj:
    </p>
<p>
      Nenion!
    </p>
<p>
      Kaj simile fartis ankaŭ la svisaj montgrimpuloj, kiuj faris verajn
      miraklojn de bravo. Ili malatentis tion, ke la freŝe falinta neĝo
      komencis rulfali en la abismojn en la formo de lavango, kiu povus ilin en
      ĉiu momento superŝuti. Ili silentis dum danĝera
      suprengrimpado, ili ne parolis dum malsuprenirado. Nur post reveno en la
      kabanon ili raportis al sia centro:
    </p>
<p>
      Ankoraŭ nenion!
    </p>
<p>
      Io sufoka penetris en la kabanojn, en kiuj sidis la pilotoj kaj
      observistoj. Ĝi penetris en la oficejojn, kie oni organizis novajn
      kaj ankoraŭ novajn flugojn. Ĝi ŝvebis interne de la muroj
      de la turistaj kabanoj. La perditoj komunikis, ke ili havas nutraĵojn
      por du tagoj. De ilia elsendo jam pasis la tria tago.
    </p>
<p>
      Kiom longe ankoraŭ....?
    </p>
<p>
      En ĉi tiun malbonan humoron ĵetis kelkajn sunradiojn la komuniko
      de la franca parto. Montanoj en alte situanta vilaĝo asertis, ke ili
      en tiu fatala tago aŭdis tre klare la krakon, kiu povis deveni nur de
      aviadil-frakasiĝo.
    </p>
<p>
      Oni alidirektis la ĉefan ondon de la serĉado okcidenten. Nu,
      kial ne la radiotelegrafisto el Amiot F-AKCS sciigis, ke li fiksis la
      geografian pozicion nur proksimume.
    </p>
<p>
      Sed la dudeka de Novembro proksimiĝis al la fino kaj raportoj de
      ĉiuj ekspedicioj sonis konsente:
    </p>
<p>
      Ĉiam ankoraŭ nenion!
    </p>
<p>
      Tiun saman vesperon vibris telefondratoj en ĉiuj turistaj kabanoj laŭ
      la tuta longo kaj larĝo de la Alpoj. <i>La Savsindikato de la svisaj
      alpistoj</i> eldonis ĉi tiun ordonon:
    </p>
<p>
      "Al ĉiuj savgrupoj! Disvastigu la serĉon tra la tuta Alpregiono!
      Uzu ĉiujn rezervojn!"
    </p>
<p>
      Tio estis la lasta, kiun povis ĉi tiu nobla asocio fari por savi la
      perditojn.
    </p>
<h3>
      Ĉapitro 7
    </h3>
<p class="rubriko">
      La decido de Payen
    </p>
<p>
      Vespero venis sur la glaciroko. Jam la trian vesperon, kiun travivis la
      malfeliĉuloj kiel kaptitoj de la montegaro.
    </p>
<p>
      Ĝi estis trankvila sed senkonsola. Neniu en la aeroplano inklinis
      paroli. La sciigo de Generalo Gibson, kies veron la radiisto facile
      atestis, kreis humoron paralelan nur al la grado de frosto.
    </p>
<p>
      Centoj kaj centoj da novaj pensoj naskiĝis en la kapoj de la
      trafrostiĝintaj malfeliĉuloj. Eble oni sendos aviadilojn traserĉi
      la tutajn Alpojn, sen atento pri la ricevita komuniko? Eble atingos la
      glacirokon iuj montgrimpuloj, persistemaj kaj harditaj alpistoj? Ke ĉie
      estas amasegoj de la falinta neĝo, la bravaj homoj ne timas! Ju pli
      granda la danĝero, des pli kuraĝe ili volas venki! Eble....
    </p>
<p>
      Sed ĉi tiuj pensoj naskiĝis nur pro tio, ke ili sentis, ke en la
      sekvontaj minutoj ili mortos. Neniu ja fosis la tombon por ili memvole kaj
      laŭte. Sed apenaŭ ili per nova ideo ekĝojis, varmiĝis,
      tuj ili komencis ĝin senvorte analizi. Ili estis al si reciproke
      plenaj de respekto kaj atento, precipe la sanaj al la malsanaj. Ili ne
      volis vundi unu la alian. Ili ne volis inciti la vundojn kaj starigi antaŭ
      la okulojn la abomenan spegulon de la realo. Almenaŭ la ceteraj
      kredu, ke tiu aŭ alia revo estas realigebla....
    </p>
<p>
      Kaj ĉar ĉiuj pensis same, regis tie humoro kiel post enterigo.
    </p>
<p>
      Krome komencis turmenti ilin malsato. S-ino Gibson disdonis kun la lastaj
      porcioj la kuraĝigajn ridetojn. Ŝi ja sciis ke tio estis la
      sola, pri kio ŝi ne estis devigata ŝpari. <i>Feran provizon</i>
      ŝi lasis por la morgaŭo. Kaj poste....?
    </p>
<p>
      La vunditoj kondutis tre brave. La vundoj ja doloris, pikis, jukis, sed
      neniu plendis. Kiam la posttagmeza suno komencis varmegi oni elportis la
      pacientojn eksteren. Kaj denove estis la brava kaj senlaca S-ino Gibson,
      kiu kontrolis la transportadon de ĉiu vundito kaj zorgeme atentis, ke
      la vundo per la moviĝo ne suferu, ke la portantoj en la mallarĝa
      pordeto ne tuŝu ion. Dum ĉi tiuj kelkaj tagoj ŝi fariĝis
      por ili patrino.
    </p>
<p>
      La stevardino ĉiel helpis ŝin, sed malgraŭ tio, ke ŝi
      estis komplezema, la malsanuloj turnis sin kun siaj suferoj al S-ino
      Gibson.
    </p>
<p>
      "Mi nenion valoras ĉi tie," koleretis la juna knabino, kiam ŝi
      denove volis servi unu pacienton kaj tiu vokis S-inon Gibson.
    </p>
<p>
      "Ne koleru, fraŭlino," li kvietigis ŝin. "Al mi ŝajnas, ke
      anstataŭ S-ino Gibson, flegas min mia panjo."
    </p>
<p>
      "Nu, mi scias....sed mi tiom volas helpi ŝin. Ŝi ja tion...."
    </p>
<p>
      Ŝi volis diri "ne eltenos," sed subite ŝi silentis. Kial
      rememorigi la malsanulojn, ke S-ino Gibson proksimiĝas al la fino?
    </p>
<p>
      "Ne estu tiom modesta, fraŭlino," trankviligis ŝin la sinjoro.
      "Vi helpas min super viaj fortoj. Mi ne scias, kion mi farus ĉi tie
      sen vi."
    </p>
<p>
      Malfrue vespere ili endormiĝis.
    </p>
<p>
      Ĉu ili dormis? Ili apenaŭ fermis okulojn, kiam ili sonĝe
      vidis aeroplanon, kiu zorge malsuprenleviĝas al la glaciroko. Piloto
      salutas ilin kaj postulas de ili signon, kie li povas plej bone alteriĝi.
      Ili elkuras sur la glacion, montras, svingas, ĉirkaŭbrakas unu
      la alian, aplaŭdas, ridas, ploras, saltetas kiel malgrandaj
      infanoj... En tiu momento puŝo de malmola apogilo, akra doloro en la
      piedo aŭ en la mano, malfermitaj okuloj, mallumo, maltrankvila
      spirado de la kunsuferantoj....kaj tie antaŭe, klinita apud tremanta
      flamo de estingiĝanta kandelo super malfermita libro, sidas S-ino
      Gibson, kiu demandas per mallaŭta voĉo:
    </p>
<p>
      "Ĉu vi deziras ion?"
    </p>
<p>
      "Ne, mi dankas, S-ino Gibson. Mi fartas bone."
    </p>
<p>
      Poste tio estis ia sava ekspedicio. Ĝi alveturegas sur skioj kiel aro
      de fantomoj. Ĝi kunportas nutraĵojn, varman lakton, varmegan
      teon, dikajn lanajn kovrilojn, komfortajn portilojn. Ili veturas de sur la
      glaciroko, returnas sin por lastan fojon vidi la lokon, kiu facile povus
      fariĝi tombo, kaj oni jam rapidegas malsupren en la valon, renkonten
      al la homoj, renkonten al nova vivo.... Subite la glaciroko malmilde kliniĝas,
      la portilo sur la skioj ekveturas, la savantoj vane klopodas reteni ĝin....
      oni falegas ĉiam pli rapide pli plenforte, pli sovaĝe .... antaŭe
      troviĝas terura abismo kun nevidebla fundo ... angorplena krio....
      mortiga falo....
    </p>
<p>
      Mallumo kaj S-ino Gibson.
    </p>
<p>
      "Ĉu al vi doloras?"
    </p>
<p>
      "Nenio, S-ino Gibson...."
    </p>
<p>
      Kaj poste la situacio estas alia. Bakker sidas en la rondo de sia familio.
      Vespermanĝo estas finita. En la forno agrable krakas la brulligno.
      Ekstere fajfas la ventego kaj li rakontas. La familio estas kvazaŭ en
      ekstazo. Ankaŭ la konatoj venis por rigardi lin. Ili premas lian
      manon kaj ne povas kredi, ke li vere revenis. Scivolaj demandoj. Kiam tio
      okazis? Kiom da personoj flugis? Kiu trovis vin? Kiel vi malsupreniris?
      Kio okazis al la ceteraj? Bakker ridetas; li havas ĝojon pro tiu
      intereso kaj nur nun li konstatas, ke li travivis ion eksterordinaran. Li
      faras gravan mienon kaj rakontas per sia kutima humoro, gaje kaj simple,
      ĉion kiel heroo en kortuŝa tragedio. Li finas. Familianoj kaj
      amikoj ĉirkaŭbrakas lin. Ili ĵetas lin alten pro la ĝojo,
      ke li estas savita, poste ili balancigas lin iom pli, Bakker flugas alten,
      puŝego kontraŭ la plafonon—aŭ!—
    </p>
<p>
      "Ĉu vi batis vin?" karesas lin la silka voĉo de sinjorino
      Gibson. "Momenton, mi ordigos al vi la kusenon."—
    </p>
<p>
      Payen alteriĝas en Parizo.
    </p>
<p>
      Ĉe la elirejo el la flugejo staras policisto. Li observas la vojaĝantojn
      kaj kaŝe komparas ilin kun la fotografaĵo, kiun li havas en la
      maldekstra manplato. "Ĉu sinjoro Payen?" li demandas.—"Jes."—"Mi
      arestas vin en la nomo de la leĝo."—"Pardonu....tio estas
      miskompreno."—"La miskompreno ne estas ebla."—"Sed—kial?"—"Tion
      vi ekscios ĉe la juĝistaro. Cetere, tion ja scias la tuta
      Francujo....kial mi ne diru tion al vi? Daumal estis kondamnita al la
      morto. Li estis ekzekutita hieraŭ. Antaŭ sia morto li konfesis
      ĉion: li vendis siajn planojn al la Germanoj kaj vi helpis lin."—"Permesu....!"—"Kiaj
      paroloj! Ni iru!"—Li paŝas flanke de la policisto kaj ekkrioj
      de gazetvendisto penetras en liajn orelojn: "<i>Paris Soir! Paris Soir!</i>
      Ankoraŭ unu fakturo pagita! La perfidulo Daumal ekzekutita, pri lia
      kunulo Payen eldonita la arestordono! <i>Paris Soir! Paris Soir....!</i>"
      La bubo krias el la tuta gorĝo, kvazaŭ oni minacas lin per tranĉiloj.
      Payen ŝtopas siajn orelojn, sed la voĉo estas ĉiam pli
      akra, pli tondra, el la vortoj "perfidulo" kaj "Payen" fariĝas la
      ardiĝintaj ŝtaldratoj, kiuj pikas la oreltimpanojn, la bruado en
      la kapo ŝanĝiĝas al la fulmotondro, Payen ŝanceliras,
      altaj domoj ŝancelegiĝas, poste ia krako kaj terura, surdiga
      frapego—
    </p>
<p>
      Payen elsaltis.
    </p>
<p>
      Samtempe kun li ekstaris ĉiuj sanuloj. La pacientoj, kiuj povis,
      levis sin sur siaj kuŝejoj. Malfermegitaj okuloj estis direktataj al
      sinjorino Gibson.
    </p>
<p>
      "Kio okazis?"
    </p>
<p>
      "Mi ne scias," ŝi respondis necerte.
    </p>
<p>
      "Lavango!" opiniis Bakker.
    </p>
<p>
      "Mi konas la bruadon de la lavangoj," neis per la kapo sinjorino Gibson. "Ĝi
      estus ja pli longa, ni aŭdus ĝin ankoraŭ nun. Tio estis
      frapego. Nur la frapego, nenio plu."
    </p>
<p>
      "Silentu!" vokis vundita civilulo. "Ĉu ne ĉirkaŭflugas
      super ni iu aviadilo? Eble ili pafis por atentigi nin, ke ni devas doni
      signon al ili, kie ni estas?"
    </p>
<p>
      Payen kaj la stevardino eliris el la aeroplano kaj atente aŭskultis.
    </p>
<p>
      Silento.
    </p>
<p>
      "Kio ĝi povis esti?" demandis denove la maltrankviligitaj pasaĝeroj.
    </p>
<p>
      "Se tio ne estis lavango—kaj tio ne estis—" diris malrapide
      Generalo Gibson, "tio povis esti nur—"
    </p>
<p>
      En tiu momento rigardis lin sinjorino Gibson. Ĝi estis nur mallonga,
      fulma rigardo—sed kiom signifas tia rigardo ĉe homoj, kiuj
      vivis kune preskaŭ kvardek jarojn! Kiom ĝi povas sciigi!
    </p>
<p>
      Generalo Gibson ekkomprenis. Li silentis kaj rapide ordetigis la bandaĝon
      sur la vundita nazo.
    </p>
<p>
      "Kio do povus ĝi esti?" instigis lin ĉiuj.
    </p>
<p>
      "Nu..." li ne povis tuj elembarasiĝi. "Tio povus esti nur fantomo..."
    </p>
<p>
      "Neeble! Ni ja ĉiuj estis per tio vekitaj."
    </p>
<p>
      "Kompreneble.... ankaŭ mi ne kredas nuran fantomon. Sufiĉus
      ekzemple, ke pro la frosto kraku iu muro de la aeroplano. Malforta frapo
      ĉi tie bruas kiel tondro, precipe se homo dormas."
    </p>
<p>
      "Sed sinjorino Gibson maldormis!"
    </p>
<p>
      "Mi iomete dormetis, amikoj. Mi opinias, ke ni ĉiuj faris la samon."
    </p>
<p>
      Ankoraŭ longe ili parolis pri la stranga okazintaĵo. Nur preskaŭ
      je mateno ili denove endormiĝis.
    </p>
<p>
      Generalo Gibson kaj lia edzino iris dum kelkaj momentoj eksteren. Ili
      foriris kelkajn paŝojn de la aviadilo.
    </p>
<p>
      "Ĉu vi opinias, ke ĝi estis la glaciroko?" demandis Generalo
      Gibson.
    </p>
<p>
      "Mi scias tion. Mi maldormis."
    </p>
<p>
      "Ĉu nia glaciroko?"
    </p>
<p>
      "Jes. La tuta aeroplano ektremis."
    </p>
<p>
      "Tio ja estus tre malbona...."
    </p>
<p>
      "Pro tio mi avertis vin."
    </p>
<p>
      "Dankon. Mi volas ĉion solvi tuj, soldatmaniere, kaj mi forgesas, ke
      ĉi tie...."
    </p>
<p>
      "Estos pli bone, se ni pri tio silentos. Egale ni povas nenion fari kontraŭ
      tio."
    </p>
<p>
      "Bedaŭrinde."
    </p>
<p>
      La frosto tremigis ilin. Ili reiris.
    </p>
<p>
      Sed ankoraŭ unu homo sciis, ke ĝi estis la glaciroko. Marcel
      Payen. Kiel studento li vizitis kelkfoje en kristnaskaj libertagoj
      Savoj-Alpojn por montgrimpi. Li konis tiun strangan krakon, kiu sonas kiel
      kanonpafo. Krom tio li vidis la avertan rigardon de sinjorino Gibson, post
      kiu la Generalo tuj silentis.
    </p>
<p>
      Matene, kiam iomete plivarmiĝis, li iris promeni. Sola. Atente li
      observis la glacirokon, sed li nenion trovis. Fine li atingis la
      okcidentan randon de la glaciroko, kie malegale ondigitaj neĝblovaĵoj
      malebligis la antaŭenrigardon.
    </p>
<p>
      Li supreniris al unu el la plej altaj pintoj kaj staris kvazaŭ
      frostigita. Antaŭ li etendiĝis laŭlonge de la glaciroko
      profunda krevaĵo.
    </p>
<p>
      Li staris kiel ensorĉita.
    </p>
<p>
      "Kion vi diras pri tio, sinjoro Payen?" aŭdiĝis malantaŭ
      li.
    </p>
<p>
      Al la pli alta loko proksimiĝis sinjorino Gibson. De la loko, kie
      ŝi ĵus troviĝis, ŝi ankoraŭ ne povis vidi la
      krevaĵon.
    </p>
<p>
      "Pri kio, sinjorino Gibson?" li faris nekomprenan mienon kaj rapide
      malsupreniris, por delogi ŝian atenton.
    </p>
<p>
      "Nu, pri tiu truo! Restu tie!"
    </p>
<p>
      La rigardo de Payen estis plena de admiro. Kiom da braveco montris ĉi
      tiu edzino de la Generalo!
    </p>
<p>
      "Ĉu vi scias pri tio?"
    </p>
<p>
      "Kompreneble, tuj hieraŭ. Mi vidis ĝin posttagmeze, kiam mi iris
      dum kelkaj momentoj por spiri."
    </p>
<p>
      "Kaj vi diris pri tio al neniu!" La frazo enhavis riproĉon kaj ankaŭ
      rekonon.
    </p>
<p>
      "Estus ja sensence atentigi pri la danĝero, kontraŭ kiu ni povas
      nenion fari. Ho—!"
    </p>
<p>
      Ŝi supreniris la pinton kaj vidis la truon.
    </p>
<p>
      "Tion mi timis," ŝi diris pene. Ŝia kutime trankvila vizaĝo
      montris ŝian malserenon. "La truo plilongiĝis certe kvindek
      metrojn. Kiel vi vidas, ĝi estas rekta kiel ŝnuro. Kaj ĝi
      celas rekte al la aeroplano."
    </p>
<p>
      "Tio signifas—"
    </p>
<p>
      "Tio signifas, ke sufiĉas nur kelkaj tiaj frapoj, kian ni aŭdis
      nokte—kaj ni devos transloĝiĝi sur la glacirokon. Movi la
      enborintan aeroplanon, pri tio ni ne povas eĉ pensi. Kaj eĉ se
      ni sukcesus movi ĝin, kiu garantius al ni, ke la fendo ne turniĝos
      ĝuste al tiu loko, kien ni translokus la aeroplanon?"
    </p>
<p>
      Ili observis senvorte la minacan cikatron de la glaciroko.
    </p>
<p>
      "Antaŭ la malsanuloj mi ne parolos pri la afero, sinjoro Payen,"
      komencis post momento sinjorino Gibson. "Sed al vi mi tion diros: nia
      situacio estas senespera. Temas ne nur pri la truo. Minacas ankaŭ la
      malsato. La hieraŭa deserto, kiun mi disdonis, ja estis nenia manĝaĵo.
      Por hodiaŭ ni havas nur po unu biskvito kaj peceto da ĉokolado,
      sed nur por la pacientoj. Ni, sanaj, devos ankoraŭ resti sen manĝaĵo."
    </p>
<p>
      "Ni devas esperi," li povis konsoli ŝin.
    </p>
<p>
      Ŝi ridetis. Sed ĝi estis alia rideto ol tiu, kiun kutimis vidi
      la malsanuloj.
    </p>
<p>
      "Esperi? Mi ankaŭ esperis. Sed en tiu momento, en kiu mi eksciis, ke
      la mondo ne scias la lokon de nia alteriĝo, mi perdis la esperon. Ne
      temas pri ni. Ni eĉ sen manĝaĵoj povus elteni tri, eble
      kvar tagojn. Kompreneble, se ni estus devigataj forlasi la aeroplanon,
      dumnokte ni certe frostiĝus. Sed temas pri la vunditoj."
    </p>
<p>
      "Tiujn vi flegis tiom zorge, ke vi ne bezonas timi."
    </p>
<p>
      "La flegado ne sufiĉas. Ili bezonas kuracilojn. Mi timas, sinjoro
      Payen," ŝia voĉo rompiĝis, "mi ege timas...."
    </p>
<p>
      "Ĉio estos denove bona," li konsolis ŝin.
    </p>
<p>
      "Do mi diros tion al vi malkaŝe...." ŝi decidiĝis subite.
      "Mi jam ne povas sole porti tiun respondecon. Du rompaĵoj komencas
      kunpusiĝi. La piloto tute ne plaĉas al mi. Li estas heroo, li eĉ
      ne ĝemetas—sed tio min ne trompas. Kaj mia edzo—"
    </p>
<p>
      "Kio estas al la sinjoro Generalo?"
    </p>
<p>
      "Li estis ĉiam tiel malmola," ŝi flustris. "Komprenu, malmola al
      si. Ankaŭ ĉifoje li ne permesis, ke mi zorgu pri lia vundo tiom,
      kiom ĝi meritis. Ĉiam li diras, ke tio estas nenio—"
    </p>
<p>
      "Li ja diras, ke la vundo bele resaniĝas."
    </p>
<p>
      "Resaniĝas, resaniĝas.... Ankaŭ al mi li tion diras,
      malfeliĉulo. Kaj dume—li ricevis la sangveneniĝon."
    </p>
<p>
      "Ho—!"
    </p>
<p>
      "Se tiuj plej gravaj pacientoj ne ricevos helpon de la kuracisto en
      kvardek ok horoj, ili estos perditaj."
    </p>
<p>
      Payen senvole pugnigis la manojn. Kvazaŭ li volus kontraŭ iun
      ĵeti sin kaj lukti kun li. Kiom hontige, humilige, malinde al sana
      viro ĝi estas! Senpove rigardi, kiel la maljuna virino heroe batalas
      kontraŭ la malsanoj kaj kontraŭ la proksimiĝanta morto!
      Vidi, kiel la homoj pereas, kaj ne povi eĉ fingron movi pro ili!
      Scii, ke ie en la malproksimo estas fidela kamarado, kiu angorplene
      kalkulas la horojn, kiuj mezuras la distancon inter li kaj la eldiro de la
      verdikto! Laŭ <i>Paris Soir</i> oni povis facile diveni, kio Daumalon
      atendas. Kaj neniel mirigas, ĉar pri la perfiduloj kaj koruptuloj oni
      devas vere severe agi. Daumal—kaj perfidulo! Kaj sufiĉus kelkaj
      vortoj, kelkaj vortoj de Payen....
    </p>
<p>
      La montegaro kunpremis lin per glacia roko, de kiu li neniel povis foriĝi.
    </p>
<p>
      Jes, batali, lukti, interbatali kaj venki! Eble ankaŭ malvenkita
      fali, nur ne tiel malfare—
    </p>
<p>
      Naiva homo! Batali, lukti, interbatali! Nu, interbatalu, stultulo,
      interbatalu, se vi havas kontraŭulon! La kontraŭulo estas ja nur
      glaciroko—
    </p>
<p>
      Se necese, ankaŭ kun la glaciroko!
    </p>
<p>
      "Ĉe la frakasiĝo ni havis feliĉon," finis siajn pensojn
      sinjorino Gibson. "Sed ni saviĝis nur por ke ni nun.... mortu. Se ne
      okazos miraklo, ĉio estos finita."
    </p>
<p>
      Se necese, ankaŭ kun la glaciroko! Subita ideo, aŭdaca, kuraĝa....
    </p>
<p>
      "Ne estos sinjorino Gibson!" li vokis memkonfide. "Ni faros ĉion, por
      savi niajn kunulojn!"
    </p>
<p>
      Ŝi rigardis lin malkomprene.
    </p>
<p>
      "Kaj ĉu ni ankoraŭ ne faris?"
    </p>
<p>
      "Vi faris ĉion, pardonu," li senkulpigis ŝin. "Sed ni, nome mi,
      ankoraŭ ne."
    </p>
<p>
      "Kion vi povus fari, sinjoro Payen," ŝi diris malĝoje. "Mi
      opinias, ke al ni restas jam nenio."
    </p>
<p>
      "Ankoraŭ io," diris firme Payen.
    </p>
<p>
      "Mi ne komprenas."
    </p>
<p>
      "Al ni restas la lasta."
    </p>
<p>
      "Tio estas?"
    </p>
<p>
      "Provi la malsupreniron en la valon."
    </p>
<h3>
      Ĉapitro 8
    </h3>
<p class="rubriko">
      La malsupreniro
    </p>
<p>
      La sciigo pri la decido de Payen estis akceptata kun malfido. La perditoj
      ne kredis, ke tiom kolrompa entrepreno povus sukcesi.
    </p>
<p>
      "Unue la vertikala rokmuro, pri kiu vi rakontis al ni," diris la vojaĝanto
      kun rompita piedo. "Mi mem ja ne estas montgrimpulo, sed mi havas amikon,
      kiu komprenas tiujn aferojn. Mi scias, kiom multe estas necesa por tia
      malsupreniro. Kaj kion ni havas ĉi tie? Vi ja ne havas eĉ la
      fundamentan objekton, sen kiu tia malsupreniro estas tute neebla."
    </p>
<p>
      "Pri kio vi pensas?"
    </p>
<p>
      "Ŝnurego!"
    </p>
<p>
      Ili rigardis Payen plenaj de streĉa atento.
    </p>
<p>
      "Tion mi ne havas," li respondis trankvile, "sed mi havos ĝin. La
      ideo trafis min antaŭ momento. Se ĉi tiu ideo venus en mian
      kapon hieraŭ, nun mi jam estus malsupre. Ĉu vi memoras, sinjoro
      Bernier, kiel malfacile ni liberigis sinjoron Bakker de la paraŝutŝnuroj,
      kiam ni trovis lin en la neĝblovaĵo?"
    </p>
<p>
      "Tre bone."
    </p>
<p>
      "Nu, ni pretigos la ŝnuregon el la paraŝuto."
    </p>
<p>
      "Tiu ne tenos vin!"
    </p>
<p>
      "Vi falos en la abismon!"
    </p>
<p>
      El tio, kiel ili persvadis lin kaj avertis, estis videble kaj senteble,
      kiom amikaj ili dum tiuj kelkaj tagoj fariĝis.
    </p>
<p>
      "Ni faros ĝin tiom firma, ke ĝi eltenos—ĉu ne, fraŭlino?"
      li turnis sin al la stevardino, kiu prenis la paraŝuton kaj esplore
      ĝin palpis.
    </p>
<p>
      "Mi opinias, ke ĝi estos sufiĉe forta," ŝi respondis. "Ni
      faros tion zorge."
    </p>
<p>
      "Sed se vi sukcesus malsuprengrimpi tiun rokmuron," avertis plua vundito,
      "vi vojerarus en la montaro. Precipe se malleviĝus la nebulo. En
      nebulitaj montoj estas fremdulo eĉ sperta montgrimpulo, kiu alitempe
      sentas sin tie kiel hejme. La montoj estas tiom ŝanĝitaj, ke ili
      aspektas tute alie ol normale. Kaj se tio trafus ĝuste vin?"
    </p>
<p>
      "Tio ja estus malbona," konsentis Payen. "Sed ŝajnas, ke bela vetero
      ankoraŭ daŭros."
    </p>
<p>
      Ili provis persvadi lin, ke li restu sur la glaciroko. En ĉiu momento
      povas aperi la sava aeroplano aŭ grupo de montgrimpuloj—kaj en
      tiu kazo kial peni aŭ eĉ oferi sin?
    </p>
<p>
      Sed Payen persistis ĉe sia decido.
    </p>
<p>
      Kiam ili ekkomprenis, ke lin nenio detenos, ili proponis sin al li kiel
      kunulojn. La radiotelegrafisto, Bakker, la stevardino. Kaj fine aliĝis
      ankaŭ la maljuna, vundita Generalo Gibson.
    </p>
<p>
      "Ne," rifuzis ilin energie Payen. "Vi ĉiuj devas resti ĉi tie.
      Fraŭlino kiel helpantino de sinjorino Gibson, la ceteraj pro la
      vunditoj. Ni ja ne povas lasi la pacientojn ĉi tie sen protekto."
    </p>
<p>
      Ili protestis, ke por tio sufiĉas unu viro.
    </p>
<p>
      Payen restis necedema.
    </p>
<p>
      Dume la stevardino kaj sinjorino Gibson ekpreparis la paraŝutaĵon
      kaj komencis kunplekti la ŝnuregon. La laboro rapide progresis.
    </p>
<p>
      Kelkfoje ili havis la impreson, ke ili aŭdas bruon de aeroplano. Ili
      lasis ĉion kaj esplorrigardis la firmamenton. Vane.
    </p>
<p>
      "Aŭ ni estas jam tiom incititaj," rimarkis ĉagrene la Generalo,
      "ke ni aŭdas tion, kio ne ekzistas—aŭ ni malsukcesadas."
    </p>
<p>
      Li estis prava pri ambaŭ. Ili estis jam efektive incititaj per daŭra
      streĉo; sed ili ankaŭ malsukcesis. La bruo, kiun ili aŭdis,
      ne estis nura fantomo. La esploraviadiloj kelkfoje dum sia serĉado
      alflugis tiom proksime de la perditoj, ke ili vere ilin aŭdis.
    </p>
<p>
      Malfrue posttagmeze la ŝnurego estis preta. Ĝi mezuris dek ok
      metrojn.
    </p>
<p>
      Payen maltrankviliĝis.
    </p>
<p>
      "Mi iros provi ĝin," li diris. Kiu povis moviĝi, iris kun li.
    </p>
<p>
      Sur la rando de la abismo li ĵetis ĝin, kunmetitan en du partoj.
      La ŝnurego atingis apenaŭ duonon de la rokmuro.
    </p>
<p>
      "Kion nun?" demandis Bakker.
    </p>
<p>
      "Ĉi tie ĝi ne malhelpos," diris Payen kvazaŭ al si mem kaj
      lia rigardo vagis sur la neĝkampoj, kiuj etendiĝis sur la
      deklivo apud la vertikala rokmuro. "Vi tenos unu finon de la ŝnurego
      ĉi tie, aŭ ni ligos ĝin per la krampo, kaj poste, kiam mi
      estos malsupre, vi ĵetos ĝin al mi. Per tio, ke mi uzos ĝin
      unuoble sed ne duoble, kiel mi devus fari, la ŝnurego atingos ĝis
      la fundo. Sed en aliaj lokoj—?"
    </p>
<p>
      Cetere ŝajnis, ke malsupre tiaj krudaj, vertikalaj rokmuroj ne
      ekzistas. Ili ja vidas ĉion nur de malproksimo kaj el alto, kaj de
      tie la blanka maro ŝajnis unu kontinua surfaco. Sed kio atendas la
      bravulon post lia malsupreniro?
    </p>
<p>
      "Nur ke la ŝnurego ne ŝirdifektiĝu, estante nur unuopa,"
      diris la radiotelegrafisto.
    </p>
<p>
      Ili faris kelkajn pezo-provojn. La ŝnurego ne difektiĝis.
    </p>
<p>
      Poste ili forbalais la neĝon kaj iom malproksime de la rando
      englaciigis la ŝtalstangon. Tie ili morgaŭ matene alligos la
      ŝnuregon....
    </p>
<p>
      Ili revenis al la aeroplano. La dorsosakon pretigis al li ambaŭ
      virinoj el la valizo, en kiu la radiotelegrafisto havis diversajn ilojn.
      Krom tio li preparis al si martelon, hakileton, kelkajn ŝtalajn
      stangojn, alumetojn, bandaĝojn....
    </p>
<p>
      Fine ĉio estis preta. Ree kaj ree ili konsiliĝis, ĉu ili
      nenion forgesis.
    </p>
<p>
      Neniu pensis pri dormo. Malsato komencis ilin ege turmenti. La sanaj pasaĝeroj
      ne manĝis jam de la hieraŭa vespero. Dum la tuta tempo ili
      trinkis nur iom da varmega teo. Sed ĝuste pro tio, ke ĉiuj
      pensis pri la manĝaĵo, neniu pri ĝi parolis.
    </p>
<p>
      Payen devis al ili denove rakonti la tutan historion pri Daumal. Pri tiu
      li pensis pli multe ol pri la vojo, kiu lin atendas.
    </p>
<p>
      "Do kiom da tagoj restas ĝis la fino de la proceso?" demandis
      sinjorino Gibson.
    </p>
<p>
      "Se la antaŭdiro de <i>Paris Soir</i> estas ĝusta," respondis
      Payen, "la verdikto estos dirita post tri tagoj."
    </p>
<p>
      Frosto trakuris iliajn dorsojn. Pri ili eble jam estis dirita la verdikto.
      Diris ĝin senkompataj montegoj. Kaj ilia morto estos oble pli malbona
      ol tiu de Daumal. Pli malbona, ĉar pli longedaŭra. Sed tio estis
      alia afero. Ili flugis, ili frakasiĝis. Akcidento, malfeliĉo.
      Tragedio. Sed tie.... tie temas pri terura eraro. Kaj ĝi estas pli ol
      nura eraro. Ĝi estas ja perforto, kiun faros homoj al homo. Kaj plej
      malbone estas, ke oni faras tion ne pro malbona volo....
    </p>
<p>
      Ĉio estis tiom stranga.... La malsataj pasaĝeroj sciis, kio
      atendas ilin, se ili ne estos trovitaj ĝustatempe. Kiel longe ili
      tiel eltenos? Eble ĝuste ĝis tiu momento, kiam Daumal estos
      ekzekutata. Ili mortos unu post la alia, turmentataj de la malsato, de la
      doloroj en vunditaj membroj, de la frosto—sed precipe de la malsato,
      kies fantomo jam ĉirkaŭflugas super ili.
    </p>
<p>
      Ili povis imagi al si, kion signifas tia mortado. Kiomfoje ili jam legis
      pri la blanka morto en priskriboj pri polus-ekspedicioj!
    </p>
<p>
      Kaj tamen—afero stranga kaj kortuŝe homa—tiun vesperon
      ili ne pensis pri tio, kio atendas ilin. Ili ne pensis pri tio, ke sukceso
      de la malsupreniro de Payen signifos liberigon, savon kaj vivon por ili.
      Ĉiuj iliaj pensoj estis direktataj al la malfeliĉa Daumal.
      Ĉu venos Payen ĝustatempe? Kaj ĉu li fakte venos?
    </p>
<p>
      Ili denove pensis pri tio, kiel mizere li estas preparita por sia vojo.
      Kun ekipo, kiun ĉiu montgrimpulo sincere priridus. Kun malsata
      stomako. Kiamaniere kutimas tion fari la montgrimpuloj? Matene abundan
      matenmanĝon, en la dorsosako pecojn de lardo kaj pano, krom tio
      paketon da ĉokolado. Kaj ĉio tio post la dormo, kiu fortigis la
      korpon por eksterordinaraj agoj. Payen estas malfortigita. Ja kiaj estis
      noktoj sur la glaciroko!
    </p>
<p>
      "Ni dormu, amikoj," diris sinjorino Gibson. "Sinjoro Payen iomete ripozu."
    </p>
<p>
      La "bonan nokton", kiu sonis ĥore post ŝiaj vortoj, estis pli
      varma kaj pli mola ol iam.
    </p>
<p>
      La sola, kion povis al ili la kruela naturo en tiu nokto prezenti, estis
      trankvilo. Ankaŭ ĝi estis al ili rifuzita. Dufoje ili estis
      vekataj de malhelaj frapoj.
    </p>
<p>
      Ili vekiĝis tuj je la krepusko. Scivole ili elrigardis. Kian
      seniluziiĝon preparis al ili denove la montegoj? Ho—ili tamen
      scipovas ankaŭ karesi! La suno leviĝis super la horizonton kaj
      inundis per sia oro la blankajn pintojn. Kia panoramo ĝi estus dum
      aliaj cirkonstancoj!
    </p>
<p>
      Payen rapide preparis sin. Li ne volis perdi eĉ unu minuton. La tago,
      kiu eble decidos pri ĉio, komenciĝas. Kiel ĝi finiĝos?
    </p>
<p>
      Li adiaŭis la malsanulojn. Neniu multe parolis. Palaj vizaĝoj
      provis rideti, sed ne sukcesis. Nur la okuloj parolis.
    </p>
<p>
      Al la loko de malsupreniro iris kun li ĉiuj sanaj kaj Generalo
      Gibson. Li tenis per la mano la bandaĝon sur la nazo kaj kuraĝe
      vadis tra la neĝo kun la aliaj. Sinjorino Gibson lin vane persvadis,
      ke li restu en la aviadilo.
    </p>
<p>
      La lasta manpremo. Ĉu ili havis preparitaj kuraĝigajn vortojn
      por la viro, kiu veturos sur la maron en la barko? Ili ne estis kapablaj
      eldiri ilin. Ĝi estis tro granda momento en ilia vivo.
    </p>
<p>
      Ili provis la stangon. Ĝi eĉ ne moviĝis. Poste ili alligis
      al ĝi la ŝnuregon, kiu jam atingis ĝis la fundo.
    </p>
<p>
      Marcel Payen lokis ĝin sub la maldekstran kruron, liberan parton li
      superĵetis trans la ŝultron kaj tie li ĝin prenis per la
      dekstra mano. Per la maldekstra mano li tenis la streĉitan parton,
      kiu pendis de la stango ĝis lia kruro.
    </p>
<p>
      Poste li komencis malsuprenlevi sin. La dekstran manon li ŝovis
      iomete malsupren, per tio la ŝnurego liberiĝis kaj la korpo per
      sia pezo glitis iom pli malsupren. En la sekvanta momento li liberigis la
      maldekstran manon—kaj tiamaniere ĝi progresis senĉese. Li
      konis tiun manieron de la malsuprenirado el la junaj jaroj. Li sciis, ke
      se li sin malsuprenlevus libere pendante, li bruletigus al si la manojn.
    </p>
<p>
      Post kelkaj minutoj li estis malsupre.
    </p>
<p>
      "Kia estas la neĝo tie?" ili demandis lin, singarde kliniĝante
      super la randon.
    </p>
<p>
      "Tute bona!"
    </p>
<p>
      Ili ĵetis al li la ŝnuregon. La lasta ligilo inter Payen kaj la
      ceteraj pasaĝeroj estis rompita.
    </p>
<p>
      "Feliĉan vojaĝon!" ili vokis al li. "Kaj ĝis la revido!"
    </p>
<p>
      "Ĝis la revido!" aŭdiĝis mallaŭte el la profundo.
    </p>
<p>
      Ili sekvis lian iron paŝon post paŝo. Ili vidis, ke li vadis sur
      kelkaj lokoj ĝis la zono, sed li progresis. La milda deklivo
      plifaciligis al li la iron.
    </p>
<p>
      Jam li paŝis proksimume tricent metrojn.
    </p>
<p>
      En tiu momento vokis Generalo Gibson:
    </p>
<p>
      "Sinjoro Payen!"
    </p>
<p>
      Payen haltis.
    </p>
<p>
      "Mi volas nur diri al vi, ke en la poŝo de la dorsosako vi havas unu
      biskviton!"
    </p>
<p>
      "Sinjoro Generalo—!"
    </p>
<p>
      "Ĝi restis al mi de la hieraŭa tago, ĝi ne estas ŝtelita,
      estu trankvila! Feliĉan vojaĝon!"
    </p>
<p>
      Kiel delikate dirite: Ĝi restis....!
    </p>
<p>
      Por reveni li ne povis eĉ pensi. En la afero estis io nobla.
    </p>
<p>
      Payen jam silentis. Li svingis per la stango kaj daŭrigis la iradon.
    </p>
<p>
      Post ĉirkaŭ horo li venis al la loko, kie la deklivo turniĝis
      maldekstren.
    </p>
<p>
      Li turnis sin. Liaj amikoj staris ankoraŭ apud la rando de la abismo
      kaj svingis por adiaŭi.
    </p>
<p>
      Ankaŭ Payen svingis. Poste ankoraŭ kelkajn paŝojn—kaj
      li estis sola.
    </p>
<p>
      Antaŭ li etendiĝis senfina deklivo. Ie en kapturna malproksimo,
      profunde sub la loko, sur kiu li staris, etendiĝis la valo. Tie certe
      kuŝas vilaĝeto aŭ urbo. Aŭ almenaŭ turista
      kabano.
    </p>
<p>
      Singarde li malsupreniris. La stango faris al li bonegajn servojn. Kiam li
      iris al la lokoj, kie la neĝtavolo estis tre maldika, li devis esti
      ankoraŭ pli singarda. Liaj piedoj ofte forglitis, li ŝanceliĝis,
      kelkfoje li falis—kaj unufoje li falegis sur la deklivo almenaŭ
      du cent metrojn kiel sur glitrelvojo.
    </p>
<p>
      Kelkajn tiajn lokojn kaj mi estus tuj malsupre li pensis kontentige, kiam
      li konstatis, ke li estas sendifekta kaj nenion perdis.
    </p>
<p>
      Poste lin haltigis neatendita malhelpo. En la glaciroko estis profunda kaj
      sufiĉe larĝa krevaĵo. Ĝi etendiĝis dekstren kaj
      maldekstren, kiom la okulo povis vidi.
    </p>
<p>
      Li ne longe pripensis. El la dorsosako li eltiris ŝtalan krampon,
      englaciigis ĝin, pendigis sur ĝin la ŝnuregon kaj sin
      malsuprenlevis. Ĝi sukcesis multe pli facile ol la antaŭa
      malsuprenleviĝo, ĉar la muroj de la krevaĵo estis oblikvaj.
    </p>
<p>
      Pli malbona estis la vojo supren. Li devis serĉi elstaraĵojn,
      sur kiuj li povus reteni sin. La elstaraĵoj estis glataj kaj kelkfoje
      li preskaŭ falegis malsupren denove.
    </p>
<p>
      Fine li respiris. La danĝera loko kuŝis malantaŭ li.
    </p>
<p>
      Li paŝis jam ĉirkaŭ tri horojn. La suno komencis agrable
      varmigi.
    </p>
<p>
      Malgraŭ tio, ke li estis jam tre laca, li ne kuraĝis dum momento
      halti kaj ripozi. Ĝis tie malsupre.
    </p>
<p>
      Li iris jam sufiĉe senzorge. Ŝajnis, ke la deklivo formis ĉi
      tie seninterrompan neĝkampon.
    </p>
<p>
      Preskaŭ senpense li pikis per la stango en la neĝon antaŭ
      si. Subite li haltis. La stango trapenetris la neĝtavolon kaj poste
      ĝi glitis malsupren tute libere, kvazaŭ ĝi penetris en la
      malplenan spacon!
    </p>
<p>
      Li rapide retiriĝis. Kion tio signifas?
    </p>
<p>
      Li ĉirkaŭrigardis. La neĝkampo estis ondigita. La vojon de
      Payen krucigis profundaĵeto, je la unua rigardo apenaŭ videbla.
    </p>
<p>
      Kelkajn paŝojn li foriris dekstren kaj singarde proksimiĝis al
      la profundaĵeto. La stango ĉiam tuŝis firman fundon. Kaj
      poste ĝi ree penetris en la malplenan spacon sub la surfaco!
    </p>
<p>
      Li provis tion ankoraŭ kelkfoje sur aliaj lokoj. La rezulto estis
      ĉiam la sama.
    </p>
<p>
      Ĉio estis al li klara. Li atingis krevaĵon, kies surfaco estis
      superblovita per la neĝo kaj tiamaniere estiĝis tiel nomata
      ponteto. Unu el la plej grandaj danĝeroj, kiuj atendas la
      montgrimpulon! Kiu malatentas la mildan profundaĵeton kaj ekpaŝas
      sur la ponteton per la tuto de sia korpo, tiu trafalas malsupren, en
      nekonatan profundaĵon....
    </p>
<p>
      Payen jam transiradis tiajn pontetojn. Sed tio okazis ĉiam nur en pli
      granda societo, kiun gvidis sperta gvidanto.
    </p>
<p>
      Hodiaŭ li estas ĉi tie sola....
    </p>
<p>
      Li iris sufiĉe longe laŭ la krevaĵo. Eble li malkaŝos
      ĝian finon.
    </p>
<p>
      Sensukcese.
    </p>
<p>
      Restis nenio alia, ol provi transiri la krevaĵon sur la malcerta
      ponteto.
    </p>
<p>
      Li enpikis la stangon ree kaj ree. Li provis, en kiuj lokoj la ponteto
      estas plej dika.
    </p>
<p>
      Fine li havis la impreson, ke li trovis la plej firman lokon.
    </p>
<p>
      Unue li certigis sin. Li forgratis neĝon kaj en la firman fundon li
      batis krampon, al kiu li alligis la ŝnuregon. Ĝian liberan finon
      li alligis al la korpo. Se li trafalus, li povus suprengrimpi helpe de la
      ŝnurego.
    </p>
<p>
      Poste li kuŝigis sin sur la ventron, dismetis manojn kaj krurojn, kaj
      malrapide, tre malrapide li rampis antaŭen. Li sciis, ke tiamaniere
      la pezo de lia korpo estas dividita sur la larĝa surfaco. Se li irus
      per normala maniero, la pezo koncentriĝus sur du plandoj kaj estus
      multe pli granda danĝero, ke li trafalos.
    </p>
<p>
      Retenante la spiron, decimetron post decimetro li klopodis venki la plej
      grandan malhelpaĵon. Li transrampis jam trionon, duonon, tri
      kvaronojn—jam restis nur peceto—
    </p>
<p>
      Ekkrio, svingo per la manoj, falo kaj poste nur bruo de la falanta neĝo....
    </p>
<p>
      Marcel Payen kuŝis sur la fundo de la krevaĵo, kies plafonon li
      ĵus trarompis. En la dekstra piedo ĉe la maleolo li sentis
      teruran doloron, en la kapo estis sovaĝa turniĝo.
    </p>
<p>
      Post mallonga tempo li rekonsciiĝis. Dekstre kaj maldekstre de li kuŝis
      densa mallumo, kiu nur en iuj lokoj ŝanĝiĝis en
      duonkrepuskon. Tra la granda truo super li la taglumo penetris en la kavaĵon.
    </p>
<p>
      Fluga rigardo konvinkis lin, ke ne estos facile suprengrimpi. La krevaĵo
      havis formon de kruĉo. Supre kaj malsupre ĝi estis plej mallarĝa,
      meze plej larĝa tiel, ke la supraj partoj de la muroj estis tute
      superpendaj. Kia feliĉo, ke li certigis sin per la ŝnurego!
    </p>
<p>
      Li liberigis sin el amaso da malmola neĝo, kiu sur kelkaj lokoj ruĝiĝis
      per lia sango. Payen ektimis. Ĉu li estas vundita? Li tuŝis per
      la mano la vizaĝon—la tuta manplato estis ruĝa. Dank' al
      Dio! Ili estas nur supraĵaj difektoj!
    </p>
<p>
      Li streĉis la ŝnuregon kaj rigardis la murojn. Li ne sukcesos
      alie, ol per grimpo rekte supren, sen apogo per la piedoj!
    </p>
<p>
      Kelkfoje li forte tiris por konvinkiĝi, ĉu la ŝnurego estas
      bone fiksita. Poste li saltis kaj volis fari la unuan grimpon.
    </p>
<p>
      Sed en la sekvanta momento li alteriĝis kaj ĝemis. Akra doloro
      en la maleolo faligis lin al la tero. Ĉu ĝi estas rompaĵo?
      Ĉu nur elartikiĝo?
    </p>
<p>
      Estu kiel ajn, li devos eksteren. Ĉi tie estas pika frosto, liaj
      manoj komencas rigidiĝi—
    </p>
<p>
      Denove li kroĉis sin al la ŝnuro kaj metis en la maŝon
      siajn piedojn. Kaj denove tordiĝis lia vizaĝo pro la doloro kaj
      li falis.
    </p>
<p>
      Bone, li provos tion sen helpo de la piedoj. Li ja ofte grimpis tiamaniere
      en la gimnastikejo!
    </p>
<p>
      Li prenis la ŝnuregon nur per la manoj. La krurojn li lasis libere
      pendi. Unu, du—kaj sufiĉe. Li restis pendanta kaj ne povis
      pluen. Li streĉis ĉiujn fortojn kaj progresis ankoraŭ dudek
      centimetrojn supren. Poste li falis malsupren.
    </p>
<p>
      La korpo, malfortigite de la malbonfarto de la lastaj tagoj, de la malsato
      kaj nova vundiĝo, ĉesis servi.
    </p>
<p>
      Marcel Payen paliĝis. Ĉu tiamaniere devas finiĝi lia sava
      vojo?
    </p>
<p>
      Iomete li ripozis. Li manĝis la biskviton de la generalo kaj klopodis
      varmigi la frostigitajn manojn per la spirado.
    </p>
<p>
      Li ĵetis sin sur la ŝnuregon, kunpremis la dentojn kaj flugis
      supren. Per superhoma klopodo li grimpis preskaŭ ĝis la duono.
      Tie lin forlasis la fortoj. Li povis fari kion ajn, sed pli alten li ne
      povis progresi.
    </p>
<p>
      Li provis meti la piedojn en maŝon kaj reteniĝi supre. Iomete li
      respiros kaj poste—
    </p>
<p>
      Doloro akra kiel razilo penetris denove la maleolon. La senpova korpo
      falegis malsupren....
    </p>
<p>
      Malvigle li rigardis momenton en la mallumon.
    </p>
<p>
      Ĉu la fino? Kaj kion pri Daumal? Kaj kion pri la forlasitoj?
    </p>
<p>
      Ne, li ne cedos!
    </p>
<p>
      Ree kaj ree li ĵetis sin sur la ŝnuregon. Sensukcese. Li sentis,
      ke la fortoj lin forlasas, ke li komencas tremi de malvarmo—
    </p>
<p>
      "Helpon!—Helpon!—Helpon!—Helpon!—Helpon!—Helpon!"
    </p>
<p>
      Tiel instruis lin la spertaj montgrimpuloj. Se oni vojeraras en la montoj,
      aŭ se oni kuŝas ie vundita kaj ne povas sin movi de la loko,
      donu kiun ajn signon sesfoje dum unu minuto, en egalaj tempintervaloj.
    </p>
<p>
      Sesfoje dum unu minuto. Li ridis. Kia frenezaĵo—kredi, ke iu
      povos lin aŭdi ĉi tie! En la regiono, en kies ĉirkaŭaĵo
      estas nenio alia ol glacio kaj neĝo, neĝo kaj glacio, glacio kaj
      neĝo.
    </p>
<p>
      Kaj silento.
    </p>
<p>
      Ĉu frenezaĵo? Eble. Ne, tute certe. Sed kio alia restas—li
      jam sentas, kiel li frostiĝas—
    </p>
<p>
      "Helpon!—Helpon!—Helpon!—Helpon!—Helpon!—Helpon!"
    </p>
<p>
      Sesfoje dum unu minuto. En regulaj tempintervaloj.
    </p>
<p>
      Ankoraŭfoje li volis provi grimpi, sed li nur pene stariĝis kaj
      tuj refalegis.
    </p>
<p>
      Li turnis la kapon al la truo. La firmamento estis pura, sen unusola nubo.
      Suno, la bruliga montar-suno, disdonas al la homoj ridetojn. Al la homoj?
      Kie estas la homoj? Tie, sur la glaciroko. Kaj plue.... tie en la
      malproksimo.... en Parizo.... en la karcero—
    </p>
<p>
      Kia kruelo!
    </p>
<p>
      Kaj poste li nur mallaŭte, mallaŭte ĝemis:
    </p>
<p>
      "Helpon!—Helpon!—Helpon!—Helpon!—Helpon!—Helpon!"
    </p>
<p>
      Sesfoje dum unu minuto, atentu kamarado, por ke vi ne eraru! Sesfoje—
    </p>
<p>
      Firmamento! Suno! Daumal!
    </p>
<p>
      En la truo de la krevaĵo aperis barbokovrita vizaĝo de viro. Li
      rigardis internen kaj per tondra voĉo vokis:
    </p>
<p>
      "Do kial vi ne aŭdigas vin, homo? Ni vokis vin, kaj vi—"
    </p>
<p>
      Sed tio jam estis super la fortoj de Payen.
    </p>
<p>
      Li fermis la okulojn kaj senkonsciiĝis.
    </p>
<h3>
      Ĉapitro 9
    </h3>
<p class="rubriko">
      La verdikto
    </p>
<p>
      La blanka ĉambro de la malsanulejo en Interlaken dronis en inundo de
      sunradioj.
    </p>
<p>
      Kelkaj pacientoj legis ĵurnalojn, aliaj kune duonlaŭte
      interbabilis.
    </p>
<p>
      La kuracisto staris apud la lito, super kiu pendis tabuleto kun la
      surskribo:
    </p>
<p>
      MARCEL PAYEN, 33-jara.
    </p>
<p>
      "Ĉu li ankoraŭ ne rekonsciiĝis?" li demandis la
      flegistinon.
    </p>
<p>
      "Ne, sinjoro Doktoro."
    </p>
<p>
      "Ĝis li vekiĝos, li devos havi absolutan kvieton."
    </p>
<p>
      "Jes, sinjoro doktoro."
    </p>
<p>
      Kiam vesperiĝis, li fine malfermis la okulojn. Li kuŝis en la
      malsanulejo jam la trian tagon. Elartikigita maleolo, cerbo-skuo, elĉerpiĝo.
      Vundo en la vizaĝo.
    </p>
<p>
      Flegistino donis al li teon. Li trinkis avide, senvorte. Poste li fermis
      la okulojn kaj dormis denove tutan nokton.
    </p>
<p>
      Li matene vekiĝis la unua el la pacientoj en la ĉambro.
    </p>
<p>
      Kie li estas? Kio okazis al li?
    </p>
<p>
      Li rememoris. En la kapo estis morta silento. Silento kaj malpleno.
    </p>
<p>
      Li sidiĝis sur la lito. Li rigardis sian tabuleton. Marcel Payen?
    </p>
<p>
      Li frotis la okulojn. Do kio estas? Ĉu li vivas?
    </p>
<p>
      Poste li turniĝis.
    </p>
<p>
      "Sinjoro Payen!" aŭdiĝis apud li.
    </p>
<p>
      La bandaĝita nazo, arĝentaj haroj, ridema vizaĝo.
    </p>
<p>
      "Sinjoro generalo!"
    </p>
<p>
      "Silentu! Ne tiom laŭte!" admonis lin generalo Gibson. "La flegistino
      koleros!"
    </p>
<p>
      Kaj jam estis ĉi tie la ceteraj pasaĝeroj, kiuj povis piediri.
      Ili ĉirkaŭstaris Payen, premis al li la manojn.
    </p>
<p>
      "Kiamaniere vi ĉi tien.... kaj precipe, kiamaniere mi venis en la
      malsanulejon?"
    </p>
<p>
      Generalo Gibson al li ĉion mallonge klarigis.
    </p>
<p>
      La grupo de "Sav-sindikato de svisaj alpinistoj", kiu konsistis el dudek
      viroj, havis la taskon serĉi la perditojn en la Bern-Alpoj en la
      ĉirkaŭaĵo de Interlaken. Survoje ĝi aŭdis
      help-vokon. Ĝi iris laŭ la voĉo, ekvidis la truon kaj
      trovis tie Payen. Puŝbatitan, sangantan, duonfrostigitan. Ili eltiris
      lin sur la surfacon kaj dividiĝis. Kvar viroj transportis Payen en
      Interlaken-on, la resto iris laŭ liaj freŝaj postsignoj. Kun la
      ekspedicio iris ankaŭ la kuracisto. Li flegis sur la loko la
      vunditojn kaj tuj oni ekvojaĝis reen. Ili devis marŝi ankaŭ
      dumnokte, ĉar la vundoj de iuj pacientoj bezonis tujan intervenon.
    </p>
<p>
      "Se oni venus nur unu tagon pli malfrue, kelkaj el ni jam ne vivus," finis
      sian klarigon Generalo Gibson. "Almenaŭ tute certe ne mi. Mi jam
      ricevis tiom da injektoj!"
    </p>
<p>
      Dum lia rakontado Marcel Payen tute rekonsciiĝis.
    </p>
<p>
      Subite li rapide leviĝis:
    </p>
<p>
      "Amikoj.... kiun daton ni havas hodiaŭ?"
    </p>
<p>
      "Dudekkvaran de novembro."
    </p>
<p>
      Payen renversiĝis sur la kusenon kaj senvorte rigardis al la plafono.
    </p>
<p>
      "Sinjoro Payen, kio okazis al vi?" ili demandis kompate.
    </p>
<p>
      "Daumal....!" li elspiris peze.
    </p>
<p>
      "Trankviliĝu," diris Generalo Gibson. "Jen mi havas la hieraŭan
      <i>Paris Soir</i>. Ĉi tie estas ankaŭ la artikolo pri la proceso
      kun sinjoro Daumal. Mi tralegos ĝin al vi."
    </p>
<p>
      "Ne, ne, dankon.... mi mem!"
    </p>
<p>
      Payen prenis la ĵurnalon kaj legis:
    </p>
<p>
      "Aparta komuniko de <i>Paris Soir</i>! SENSACIA TURNIĜO EN LA PROCESO
      KUN DAUMAL! La atestanto Marcel Payen vivas! La proceso prokrastita ĝis
      alveno de la ĉefatestanto!"
    </p>
<p>
      Marcel Payen apenaŭ finlegis tiun ĉi komunikon kaj fermis la
      okulojn. Li ne povis legi pro emocio.
    </p>
<p>
      Nur post kelkaj momentoj li demandis:
    </p>
<p>
      "Kaj kiamaniere ili eksciis tion, sinjoro Generalo?"
    </p>
<p>
      "Ni aranĝis la aferon tuj post alveno en la malsanulejo."
    </p>
<p>
      "Mi dankas vin, amikoj. Kaj vin, sinjoro Generalo, mi devas danki
      aparte.... pro tiu biskvito."
    </p>
<p>
      "Nu.... vi al mi pro la biskvito, mi al vi pro la vivo. Mi opinias, ke vi
      malgajnas, Payen!"
    </p>
<hr class="tb">
<p>
      La elartikigita maleolo estis jam en ordo. La laciĝo iom post iom
      malaperis.
    </p>
<p>
      "Post kelkaj tagoj ni liberlasos vin," diris la kuracisto dum la vizito.
      "Kaj vi ceteraj povas esti ankaŭ kontentaj."
    </p>
<p>
      "Kaj la piloto?" ili demandis.
    </p>
<p>
      "Liaj vundoj estas pli gravaj," respondis la kuracisto, "sed danĝero
      jam ne estas."
    </p>
<p>
      Alproksimiĝis la tempo de la vizitoj. Sinjorino Gibson, la
      stevardino, Bakker, la radiotelegrafisto Bernier. Bukedoj kaj ridetoj....
    </p>
<p>
      "Mi adoras la aviadilojn kaj—mi ne timas ilin!" komencis gaje la
      nederlanda komercisto.
    </p>
<p>
      "Kiel tio estas ebla, sinjoro Bakker?" ridis Payen.
    </p>
<p>
      "Mi pensas tute logike," interrompis lin Bakker. "Post tia frakasiĝo
      ni povus atendi, ke ni estos absolute pereigitaj. Sed ni restas tutaj. El
      tio ni povas fari nur konkludon: ke la plej grandan malbonon ni jam
      travivis."
    </p>
<p>
      "Kaj kion vi diras al la—morto?"
    </p>
<p>
      "Oni diras, ke la morto mem ne estas tiom malbona. La plej malbona estas
      laŭdire la mortado—kaj tion ni jam travivis. Brrr! Kiam mi
      rememoras, kiel mi balanciĝis en tiu neĝblovaĵo!"
    </p>
<p>
      Post kelkaj tagoj ili disveturis. Ili interŝanĝis reciproke
      adresojn kaj promesis al si, ke ili korespondos kune. Tiuj kelkaj tagoj
      sur la glaciroko neniam malaperos el ilia memoro—.
    </p>
<hr class="tb">
<p>
      Kiam venis Marcel Payen al la juĝistaro kiel atestanto, la juĝhalo
      estis plenplenigita.
    </p>
<p>
      Dum lia eldiro la homoj preskaŭ ne spiris. Ĉiuj sciis, kion li
      faris por savi amikon.
    </p>
<p>
      "Tio ja estas eldiro tiom grava," diris la prezidanto de la juĝistaro
      "ke la proceson kontraŭ la akuzito ni povas tuj fini. Sed permesu al
      mi ankoraŭ unu demandon. Se vi forbruligis la originalon, poste estas
      klare, ke iu faris fotografajn kopiojn. Kiu?"
    </p>
<p>
      "Ĉi tiun demandon povas respondi mi," anoncis la defendanto de
      Daumal. "Nome la nova atestanto, kies allason mi petas."
    </p>
<p>
      La juĝistaro plenumis lian peton.
    </p>
<p>
      La defendanto mansignis al juĝeja servisto. Tiu malfermis pordon kaj
      en la juĝhalon venis germana oficiro. Ia kaptito.
    </p>
<p>
      "Ĉu vi scias, kial vi estas vokita?"
    </p>
<p>
      "Jes, sinjoro prezidanto," aŭdiĝis pura franca lingvo.
    </p>
<p>
      La oficiro estis ano de spion-servo apud la germana general-stabo. Kiam la
      planoj de Daumal estis ĉe la ministerio, li sukcesis subaĉeti
      influan oficiston, kiu ebligis al li fotografi ilin....
    </p>
<p>
      Liberiga verdikto estis eldirita la saman posttagmezon.
    </p>
<p>
      Unu horon poste kuris tra la stratoj gazetvendistoj kaj kriis:
    </p>
<p>
      "<i>Paris Soir!</i> La proceso kontraŭ Jean Daumal finita! Juĝhalo
      ĝojkrias post eldiro de la verdikto! La atestanto Marcel Payen
      salutata de la publiko! <i>Paris Soir! Paris Soir!</i>"
    </p>
<p>
      La ĵurnalo alportis fotografaĵon de Jean Daumal kaj Marcel
      Payen, kiam ili forlasis la juĝhalon. Kvankam estis tiom da aferoj,
      pri kiuj oni povus paroli, ambaŭ amikoj silentis.
    </p>
<pre></pre><section class="pg-boilerplate pgheader" id="pg-footer" lang="en">
<div id="pg-end-separator">
<span>*** END OF THE PROJECT GUTENBERG EBOOK LA ALASKA STAFETO KAJ KAPTITOJ DE LA GLACIROKOJ ***</span>
</div>

    
<div>
Updated editions will replace the previous one—the old editions will
be renamed.
</div><div>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.
</div>

<div id="project-gutenberg-license">START: FULL LICENSE</div>

<h2 id="pg-footer-heading">THE FULL PROJECT GUTENBERG LICENSE</h2>

<div class="agate">PLEASE READ THIS BEFORE YOU DISTRIBUTE OR USE THIS WORK
</div><div>
To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.
</div><div class="secthead">
Section 1. General Terms of Use and Redistributing Project Gutenberg™
electronic works
</div><div>
1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div><div>
1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.
</div><div>
1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.
</div>
<div>This particular work is one of the few individual works protected
by copyright law in the United States and most of the remainder of the
world, included in the Project Gutenberg collection with the
permission of the copyright holder. Information on the copyright owner
for this particular work and the terms of use imposed by the copyright
holder on this work are set forth at the beginning of this work.</div>
<div>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.
</div><div>
1.E. Unless you have removed all references to Project Gutenberg:
</div><div>
1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:
</div><blockquote><div>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div></blockquote><div>
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.
</div><div>
1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.
</div><div>
1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.
</div><div>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.
</div><div>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.
</div><div>
1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.
</div><div>
1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:
</div><ul>
    <li>• You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    </li>
    <li>• You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    </li>
    <li>• You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </li>
    <li>• You comply with all other terms of this agreement for free
        distribution of Project Gutenberg™ works.
    </li>
</ul><div>
1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.
</div><div>
1.F.
</div><div>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div><div>
1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div><div>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div><div>
1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div><div>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div><div>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.
</div><div class="secthead">
Section 2. Information about the Mission of Project Gutenberg™
</div><div>
Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div><div>
Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div><div class="secthead">
Section 3. Information about the Project Gutenberg Literary Archive Foundation
</div><div>
The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.
</div><div>
The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact
</div><div class="secthead">
Section 4. Information about Donations to the Project Gutenberg
Literary Archive Foundation
</div><div>
Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div><div>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div><div>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div><div>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div><div>
Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.
</div><div class="secthead">
Section 5. General Information About Project Gutenberg™ electronic works
</div><div>
Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.
</div><div>
Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div><div>
Most people start at our website which has the main PG search
facility: <a href="https://www.gutenberg.org">www.gutenberg.org</a>.
</div><div>
This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</section></body>
</html>

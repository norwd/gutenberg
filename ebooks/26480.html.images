<!DOCTYPE html>
<html lang="eo"><head>
<meta charset="utf-8"><style>
#pg-header div, #pg-footer div {
    all: initial;
    display: block;
    margin-top: 1em;
    margin-bottom: 1em;
    margin-left: 2em;
}
#pg-footer div.agate {
    font-size: 90%;
    margin-top: 0;
    margin-bottom: 0;
    text-align: center;
}
#pg-footer li {
    all: initial;
    display: block;
    margin-top: 1em;
    margin-bottom: 1em;
    text-indent: -0.6em;
}
#pg-footer div.secthead {
    font-size: 110%;
    font-weight: bold;
}
#pg-footer #project-gutenberg-license {
    font-size: 110%;
    margin-top: 0;
    margin-bottom: 0;
    text-align: center;
}
#pg-header-heading {
    all: inherit;
    text-align: center;
    font-size: 120%;
    font-weight:bold;
}
#pg-footer-heading {
    all: inherit;
    text-align: center;
    font-size: 120%;
    font-weight: normal;
    margin-top: 0;
    margin-bottom: 0;
}
#pg-header #pg-machine-header p {
    text-indent: -4em;
    margin-left: 4em;
    margin-top: 1em;
    margin-bottom: 0;
    font-size: medium
}
#pg-header #pg-header-authlist {
    all: initial;
    margin-top: 0;
    margin-bottom: 0;
}
#pg-header #pg-machine-header strong {
    font-weight: normal;
}
#pg-header #pg-start-separator, #pg-footer #pg-end-separator {
    margin-bottom: 3em;
    margin-left: 0;
    margin-right: auto;
    margin-top: 2em;
    text-align: center
}

    .xhtml_center {text-align: center; display: block;}
    .xhtml_center table {
        display: table;
        text-align: left;
        margin-left: auto;
        margin-right: auto;
        }</style><title>La Tronpretendantoj</title>
<style>@media screen {
    body {
        margin: 10%
        }
    }
.pagedjs_page_content > div {
    margin: 10%
    }
.acte p {
    padding-left: 2em;
    text-indent: -2em;
    margin-bottom: 0.5em
    }
.actehead {
    margin-top: 4em;
    margin-bottom: 2em;
    font-size: 2em;
    font-weight: bolder;
    text-align: center;
    word-spacing: 0.5em
    }
.staging {
    font-size: 90%
    }
p.staging {
    text-indent: 0;
    margin-right: 2em;
    text-align: justify
    }
.scenrubriko {
    margin-top: 2em;
    margin-bottom: 2em;
    font-size: 1.2em;
    font-weight: normal;
    text-align: center
    }
div#titlepage, .aktfino {
    text-align: center;
    line-height: 2;
    margin-bottom: 4em
    }
div#vortklarigo p {
    margin: 0.2em;
    padding-left: 2em;
    text-indent: -2em
    }
.verse {
    margin-top: 0.5em;
    margin-left: 3em;
    text-align: left
    }
.stanza {
    margin-top: 0.7em;
    margin-bottom: 0
    }</style>
<link rel="schema.dc" href="http://purl.org/dc/elements/1.1/">
<link rel="schema.dcterms" href="http://purl.org/dc/terms/">
<meta name="dc.title" content="La Tronpretendantoj">
<meta name="dc.language" content="eo">
<meta name="dcterms.source" content="https://www.gutenberg.org/files/26480/26480-h/26480-h.htm">
<meta name="dcterms.modified" content="2025-07-11T09:16:40.355306+00:00">
<meta name="dc.rights" content="Public domain in the USA.">
<link rel="dcterms.isFormatOf" href="http://www.gutenberg.org/ebooks/26480">
<meta name="dc.creator" content="Ibsen, Henrik, 1828-1906">
<meta name="marcrel.trl" content="Tangerud, Odd">
<meta name="dc.subject" content="Norwegian drama">
<meta name="dc.subject" content="Norway -- History -- Haakon Gamli, 1217-1263 -- Drama">
<meta name="dcterms.created" content="2008-08-29">
<meta name="generator" content="Ebookmaker 0.13.7 by Project Gutenberg">
<meta property="og:title" content="La Tronpretendantoj">
<meta property="og:type" content="Text">
<meta property="og:url" content="https://www.gutenberg.org/cache/epub/26480/pg26480-images.html">
<meta property="og:image" content="https://www.gutenberg.org/cache/epub/26480/pg26480.cover.medium.jpg">
</head>

<body><section class="pg-boilerplate pgheader" id="pg-header" lang="en"><h2 id="pg-header-heading" title="">The Project Gutenberg eBook of <span lang="eo" id="pg-title-no-subtitle">La Tronpretendantoj</span></h2>
    
<div>This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at <a class="reference external" href="https://www.gutenberg.org">www.gutenberg.org</a>. If you are not located in the United States,
you will have to check the laws of the country where you are located
before using this eBook.</div>

<div class="container" id="pg-machine-header"><p><strong>Title</strong>: La Tronpretendantoj</p>
<div id="pg-header-authlist">
<p><strong>Author</strong>: Henrik Ibsen</p>

<p><strong>Translator</strong>: Odd Tangerud</p>
</div>
<p><strong>Release date</strong>: August 29, 2008 [eBook #26480]<br>
                Most recently updated: January 4, 2021</p>

<p><strong>Language</strong>: Esperanto</p>


</div><div id="pg-start-separator">
<span>*** START OF THE PROJECT GUTENBERG EBOOK LA TRONPRETENDANTOJ ***</span>
</div></section><pre></pre>


<div id="titlepage">


<h2>Henrik Ibsen</h2>

<h1>LA TRONPRETENDANTOJ</h1>

<p>(Kongs-emnerne)</p>

<p>1864</p>

<p>Tradukis: Odd Tangerud</p>

<p>Eldonejo: Jec Scandinavia a/s</p>
</div>



<p>LA TRONPRETENDANTOJ</p>

<p>ROLOJ:</p>

<ul>
<li>HÅKON HÅKONSSON, de la Birkibejnoj elektita reĝo</li>
<li>INGA EL VARTEJG, lia patrino</li>
<li>SKULE JARLO</li>
<li>SINJORINO RAGNHILD, lia edzino</li>
<li>SIGRID, lia fratino</li>
<li>MARGRETE, lia filino</li>
<li>GUTORM INGASON</li>
<li>SIGURD RIBBUNG</li>
<li>NIKOLAS ARNASON, episkopo en Oslo</li>
<li>DAGFINN BONDE, kortega marŝalo de Håkon</li>
<li>IVAR BODDE, kortega pastro</li>
<li>VEGARD VERADAL, ano de la hirdo (kortegano)</li>
<li>GREGORIUS JONSSON, vasalo</li>
<li>PÅL FLIDA, vasalo</li>
<li>INGIBJORG, edzino de Andres Skjaldarband</li>
<li>PETER, ŝia filo, juna pastro</li>
<li>SIRA VILJAM, kapelpastro ĉe episkopo Nikolas</li>
<li>MAJSTRO SIGARD, el Brabant, kuracisto</li>
<li>JATGEJR SKALDO, Islandano</li>
<li>BÅRD BRATTE, estro el Trondhejmo</li>
<li>KAMPARANOJ kaj URBANOJ en Bergen, Oslo kaj Nidaros</li>
<li>KANONIKOJ, PASTROJ, MONAĤOJ, MONAĤINOJ</li>
<li>GASTOJ, KORTEGANOJ kaj SINJORINOJ</li>
<li>MILITISTARO k. t. p.</li>
</ul>



<p>La agado okazas en la unua duono de la 13a jarcento.</p>



<div>
<p><b>å</b> prononciĝas kiel Esperanta <b>o</b>.</p>
</div>

<div id="vortklarigo">
<h4>Vortklarigo</h4>

<p>Nidaros: La antikva nomo de la nuna urbo Trondhejmo.</p>

<p>Skule estas jarlo (= grafo), la sama vorto kiel la angla <i>earl</i>.
Frato de reĝo Inge.</p>

<p>hirdo: (norvega vorto) = gvardio de la reĝo kaj de estroj.</p>

<p>Eyrating: parlamenta kunsido sur Eyri, loka, liberaera kunvenejo
ĉe Nidaros.</p>

<p>ting (esperantlingve: tingo - nova vorto) =
parlamento ankoraŭ en Islando (Allþing) kaj Norvegio (Storting).</p>

<p>La Birkibejnoj estas politika, militista aro, kiu gajnis en la intercivitana
milito.</p>

<p>La Slittungoj sekvis la tronpretendanton Erling Steinvegg,
filo de Magnus Erlingsson.</p>

<p>La Vårbelgoj (vestitaj per feloj printempe feligitaj) estis la partio,
kiun Skule fondis, kiam li rompis kun la birkibejnoj, al kiuj lia tuta
parencaro apartenis.</p>

<p>La Bagloj estis politika partio kaj militistaro defendantaj la eklezion.</p>

<p>La Ribbungoj estis sekvantoj de Sigurd Ribbung, tronpretendanto.</p>

<p>Ranagubernio: Nuntempa Båhuslen en Svedlando.</p>

<p>Hålogalando: Meza parto de norda Norvegio.</p>

<p>Viken: Malnova nomo de la Oslo fjordo ĝis Kungälv en Svedlando.</p>

<p>Trondhejmo estas la ok etaj gubernioj ĉirkaŭ la Trondhejmfjordo.</p>

<p>Vermlando: lima lando inter Norvegio kaj Svedlando
oriente de la Oslo-fjordo.</p>

<p>Opplando: Gubernio inter la lago Mjøsa kaj la Dovre-montaro.</p>

<p>Borg: Gubernio tute sude en orienta Norvegio ĉe la urbo Sarpsborg.</p>

<p>Ile-kampoj, ĉe Nidaros.</p>

<p>varg: norvega vorto = lupo.</p>

<p>Kapinsulo: Norveglingve “Hovedøya” — insulo en la fjordo ĉe Oslo.</p>

<p>Harald Belhararo: (Harald Hårfagre) — La unua reĝo de tuta Norvegio.</p>

<p>Elgjarnes: = Elnes — terpinto en la komunumo Asker okcidente de Oslo.</p>

<p>Ejkaberg: Monteto apud orienta Oslo.</p>

<p>Låka: Bieno norde de Oslo.</p>

<p>Elgisetro: Monaĥejo sude de Nidaros.</p>

<p>Hladakabo: Kabo en la trondhejma fjordo ĉe Nidaros.</p>
</div>
<ul>
<li>Magnus Erlingsson 1156–1184, filo de Erling Skakke</li>
<li>Reĝo Sverre Sigurdsson 1184–1202</li>
<li>Reĝo Håkon Sverrisson 1202–1204</li>
<li>Guthorm Sigurdsson 1204 mortis post duona jaro. Filo de Sigurd Lavard</li>
<li>Reĝo Inge Bårdsson 1204–1217, frato de Skule Bårdsson</li>
<li>Reĝo Håkon Håkonsson 1217–1263</li>
</ul>

<div class="acte">
<h3 class="actehead">UNUA AKTO</h3>


<p class="staging">(Bergen. La ĝardeno ĉe la Kristpreĝejo. En la fono la preĝejo,
la alta portalo vidiĝas de la spektantoj. Maldekstre antaŭe staras
<b>Håkon Håkonsson, Dagfinn Bonde, Vegard el Veradal, Ivar Bodde</b> kaj
pluraj vasaloj kaj estroj. Ĝuste kontraŭe de li staras <b>Skule
jarlo, Gregorius Jonsson, Pål Flida</b> kaj aliuloj el la viroj de la
jarlo. Pli malantaŭe samflanke vidiĝas <b>Sigurd Ribbung</b> kun sia
sekvantaro, kaj pli malantaŭe de li <b>Gutorm Ingason</b> kun pluraj
estroj. La enirejoj de la preĝejo estas gardataj de gvardistoj; la
homamaso plenigas la tutan preĝejan ĝardenon; multuloj sidas supre
en la arboj kaj sur la preĝeja muro; aspekte ĉiuj en streĉo
atendas iun okazaĵon. El la preĝejaj turoj de la urbo sonoriĝas de
fore kaj de proksime.)</p>


<p>SKULE JARLO<br>

<span class="staging">(mallaŭte kaj senpacience al <b>Gregorius Jonsson</b>)</span> Pro kio ili lantas
tiel longe tie interne?</p>

<p>GREGORIUS JONSSON<br>

Silente; nun komenciĝas la himno.</p>

<p class="staging">(De interne de la fermita preĝejo aŭdiĝas sono de trombonoj:)</p>

<p>ĤORO DE MONAĤOJ KAJ MONAĤINOJ<br>

<i lang="la">Domine coeli</i> k.t.p.</p>

<p class="staging">(Dum la kanto la preĝeja pordo malfermiĝas de interne; en la
antaŭa halo vidiĝas <b>episkopo Nikolas</b> ĉirkaŭita de <b>pastroj</b>
kaj <b>monaĥoj</b>.)</p>

<p>EPISKOPO NIKOLAS<br>

<span class="staging">(tretas antaŭen al la pordo, kaj anoncas kun bastono levita:)</span> Nun
Inga el Vartejg portas feran fajropruvon por Håkon
reĝpretendanto!</p>

<p class="staging">(La preĝejo denove fermiĝas; interne la kanto daŭras.)</p>

<p>GREGORIUS JONSSON<br>

<span class="staging">(mallaŭte al la jarlo)</span> Voku al sankta Olaf por tio, kio estas
ĝusta.</p>

<p>SKULE JARLO<br>

<span class="staging">(rapide kaj deturnante)</span> Ne nun. Pli bone ne memorigi lin pri mi.</p>

<p>IVAR BODDE<br>

<span class="staging">(kaptas la brakon de <b>Håkon</b>)</span> Preĝu al la Sinjoro via Dio, Håkon
Håkonsson.</p>

<p>HÅKON<br>

Ne bezoniĝas; mi estas certa pri li.</p>

<p class="staging">(La kanto de la preĝejo sonas pli forte; ĉiuj nudigas la kapojn
kaj multaj genuas kaj preĝas.)</p>

<p>GREGORIUS JONSSON<br>

<span class="staging">(al la jarlo)</span> Tiu ĉi estas grava horo por vi kaj por multuloj.</p>

<p>SKULE JARLO<br>

<span class="staging">(rigardas atente al la preĝejo)</span> Grava horo por Norvegio.</p>

<p>PÅL FLIDA<br>

<span class="staging">(proksima al la jarlo)</span> Nun ŝi tenas la ruĝan feron.</p>

<p>DAGFINN BONDE<br>

<span class="staging">(proksima al Håkon)</span> Ili alvenas laŭ la preĝeja elirejo.</p>

<p>IVAR BODDE<br>

Kristo ŝirmu viajn purajn manojn, Inga reĝpatrino!</p>

<p>HÅKON<br>

Por tiu ĉi momento ŝi estu honorata mian tutan vivon.</p>

<p>SKULE JARLO<br>

<span class="staging">(kiu streĉe aŭskultis, subite ekparolas)</span> Ĉu ŝi kriis? Ĉu ŝi
faligis la feron?</p>

<p>PÅL FLIDA<br>

<span class="staging">(iras supren)</span> Mi ne scias kio estis.</p>

<p>GREGORIUS JONSSON<br>

La virinoj ploras laŭte en la antaŭhalo.</p>

<p>ĤORO EL LA PREĜEJO<br>

<span class="staging">(ekkantas jubile)</span> <i lang="la">Gloria in excelsis deo!</i></p>

<p class="staging">(La portalo ekmalfermiĝas; <b>Inga</b> elvenas, akompanata de
<b>monaĥinoj, pastroj</b> kaj <b>monaĥoj</b>.)</p>

<p>INGA<br>

<span class="staging">(sur la preĝeja ŝtuparo)</span> Dio juĝis! Vidu tiujn ĉi manojn; per ili
mi portis la feron.</p>

<p>VOĈOJ INTER LA POPOLAMASO<br>

Ili estas puraj kaj blankaj kiel antaŭe!</p>

<p>ALIAJ VOĈOJ<br>

Eĉ pli belaj!</p>

<p>LA TUTA HOMA ARO<br>

Li certe estas la filo de Håkon Sverrisson!</p>

<p>HÅKON<br>

<span class="staging">(ĉirkaŭbrakas ŝin)</span> Dankon, dankon, vi alte benata!</p>

<p>EPISKOPO NIKOLAS<br>

<span class="staging">(preterpasas la jarlon)</span> Malsaĝe estis efektivigi la ruĝferan
fajropruvon.</p>

<p>SKULE JARLO<br>

Ne, sinjoro episkopo. Dio <em>devis</em> paroli en tiu ĉi afero.</p>

<p>HÅKON<br>

<span class="staging">(profunde tuŝita, tenas <b>Inga</b> per la mano)</span> Nun tio do estas farita,
tio al kio ĉiu talento en mi laŭte alvokis, — tio sub kio mia koro
tordis kaj turnis sin —</p>

<p>DAGFINN BONDE<br>

<span class="staging">(eksteren al la homamaso)</span> Jes, rigardu tiun virinon, kaj pripensu
nun, vi, kiuj estas ĉi tie! Kiu dubis pri ŝia vorto, antaŭ ol iuj
bezonis ke oni dubu?</p>

<p>PÅL FLIDA<br>

La dubo flustris en ĉiuj ĉambretoj ekde la momento kiam Håkon
tronpretendanto kiel infano portiĝis en la kortegon de reĝo
Inge.</p>

<p>GREGORIUS JONSSON<br>

Kaj lastan vintron ĝi kreskis al krio, kaj sonis super la lando
norde kaj sude; tion mi opinias ke ĉiu ajn povas atesti.</p>

<p>HÅKON<br>

Plej bone povas mi mem tion atesti. Tial mi ja cedis al la konsiloj
de multaj fidelaj amikoj, kaj klinis min tiel profunde, kiel neniu
alia reĝe elektita viro faris de longe. Mi pruvis per fajropruvo
mian naskiĝon, pruvis mian rajton, kiel filo de Håkon Sverrisson,
preni landon kaj regnon herede. Ne volas mi ĉi tie esplori pli
proksime, kiu nutris la dubon kaj faris ĝin laŭtvoĉa, kiel la
parenco de la jarlo diras; sed tion mi scias, ke amare mi suferis sub
ĝi. Mi estis reĝe elektita ekde la infaneco, sed povran reĝan
honoron oni atestis al mi, eĉ <em>tie</em> kie oni opinius, ke mi plej
sekure kuraĝus atendi ĝin. Mi nur memorigas lastan pentekostan
dimanĉon en Nidaros, kiam mi iris al la altaro por oferi, kaj la
ĉefepiskopo turnis sin, kaj pretendis ne vidi min, por eviti saluti,
kiel estas la kutimo saluti reĝojn. Tamen tiaĵojn mi facile
tolerus; sed vera milito estus eksplodonta en la lando, kaj ĝin mi
devus haltigi.</p>

<p>DAGFINN BONDE<br>

Bone povas esti por reĝoj aŭskulti al saĝaj konsiloj; sed se
<em>mia</em> konsilo estus aŭskultita en tiu ĉi afero, tiam ne estus per
ruĝa fero, sed per malvarma ŝtalo, ke Håkon Håkonsson dividus la
rajton inter si kaj siaj malamikoj.</p>

<p>HÅKON<br>

Regu vin, Dagfinn; <em>tio</em> decas al tiu viro, kiu regu la landon.</p>

<p>SKULE JARLO<br>

<span class="staging">(kun subtila rideto)</span> Reĝa malamiko estas oportune nomi ĉiun, kiu
kontraŭas la reĝan volon. Mi tamen opinias, ke <em>tiu</em> estas al la
reĝo plej malutila, kiu malkonsilas al li pruvi sian rajton al la
reĝa nomo.</p>

<p>HÅKON<br>

Kiu scias. Se estus mia rajto nur, kiun ni ĉi tie pritraktadus,
povus okazi, ke mi ne aĉetus ĝin tiel kare; sed ni devas rigardi
pli alten; ĉi tie temas pri vivotasko kaj devo. Mi sentas tion alte
kaj varme ene en mi, kaj mi ne hontas pro tion diri, — mi sole estas
tiu, kiu povas gvidi la landon al la plej supera stato en ĉi tiuj
tempoj; — reĝa naskiĝo generas reĝan devon —</p>

<p>SKULE JARLO<br>

Troviĝas pluruloj ĉi tie, kiuj donas al si mem tian belan
ateston.</p>

<p>SIGURD RIBBUNG<br>

Mi faras, kaj kun same bona kialo. Mia avo estis reĝo Magnus
Erlingsson —</p>

<p>HÅKON<br>

Jes, se via patro, Erling Steinvegg, estus filo de reĝo Magnus; sed
la plimulto neas tion, kaj ĝis nun neniu portis la fajropruvon por
tiu pretendo.</p>

<p>SIGURD RIBBUNG<br>

La Ribbungoj elektis min reĝo, kaj faris tion libervole, dum Dagfinn
Bonde kaj aliaj Birkibejnoj minacigis por vi reĝan nomon.</p>

<p>HÅKON<br>

Jes, tiel vi mizerigis Norvegion, ke la devenulo de Sverre devis
minace progresi.</p>

<p>GUTORM INGASON<br>

Devenulo de Sverre estas mi same certe kiel vi —</p>

<p>DAGFINN BONDE<br>

Sed ne en rekta linio viron post viro.</p>

<p>EPISKOPO NIKOLAS<br>

Estas inaj generaciaj eroj intertie, Gutorm.</p>

<p>GUTORM INGASON<br>

Mi tamen scias, ke Inge Bårdsson, mia patro, estis leĝe elektita
reĝo super Norvegio.</p>

<p>HÅKON<br>

Ĉar troviĝis neniu, kiu sciis, ke la nepo de Sverre estis en vivo.
De la tago, kiam <em>tio</em> evidentiĝis, Inge estris la regnon, kiel
kuratoro por mi, ne alicele.</p>

<p>SKULE JARLO<br>

Tio ne povas esti dirata en vero; sian tutan tempon Inge estis reĝo
kun ĉiu leĝa potenco kaj sen rezervo. Ke Gutorm malgrandan rajton
havas, povas esti sufiĉe vera; ĉar li naskiĝis nelegitime; sed mi
estas la legitime naskita frato de reĝo Inge, kaj la leĝo estas por
mi, kiam mi postulas kaj prenos plenan heredon post li.</p>

<p>DAGFINN BONDE<br>

Ho, sinjoro jarlo, plenan heredon Vi certe prenis, kaj tion ne nur la
parencaran posedaĵon, sed ĉiujn posedaĵojn kiujn Håkon Sverrisson
postlasis.</p>

<p>EPISKOPO NIKOLAS<br>

Ne ĉion, bona Dagfinn. Honoru la veron: — reĝo Håkon retenis
broĉon kaj tiun oran ringon, kiun li portas sur sia brako.</p>

<p>HÅKON<br>

Lasu tion kiel estas; per la helpo de Dio mi bone regajnos havaĵojn.
Kaj nun, vasaloj kaj leĝistoj, Vi preĝejaj fratoj kaj estroj kaj
hirdanoj, nun estas tempo por voki al regna kunsido, kiel decidite
estas. Kun ligitaj manoj mi sidis ĝis ĉi tiu tago; mi pensas, ke
neniu viro volas mallaŭdi, ke mi sopiras malligi ilin.</p>

<p>SKULE JARLO<br>

Pluruloj statas kiel Vi, Håkon Håkonsson.</p>

<p>HÅKON<br>

<span class="staging">(atentiĝas)</span> Sinjoro jarlo, kion Vi aludas?</p>

<p>SKULE JARLO<br>

Mi pensas, ke ĉiuj ni pretendantoj havas la saman kialon por sopiri.
Ni ĉiuj estis same streĉe ligitaj; ĉar neniu el ni sciis kiom
foren lia rajto valoris.</p>

<p>EPISKOPO NIKOLAS<br>

Malsekure estis pri la aferoj de la eklezio kiel pri tiuj de la
lando; sed nun faru verdikton la leĝo de sankta reĝo Olaf.</p>

<p>DAGFINN BONDE<br>

<span class="staging">(duonlaŭte)</span> Novaj ruzaĵoj!</p>

<p class="staging">(La viroj de <b>Håkon</b> arigas sin.)</p>

<p>HÅKON<br>

<span class="staging">(devigas sin al trankvilo, kaj iras kelkajn paŝojn al la <b>jarlo</b>)</span> Mi
volas kredi, ke mi ne kaptis Vian opinion. La fajropruvo pruvis mian
alodan rajton al la regno, kaj tial mi ne komprenas ion alian ol tio,
ke la regna kunsido devu doni leĝan forton al la elekto de mi kiel
reĝon, kio jam okazis en Eyrating antaŭ ses jaroj.</p>

<p>PLURAJ INTER LA VIROJ DE LA JARLO KAJ DE SIGURD<br>

Ne, ne, — ni neas!</p>

<p>SKULE JARLO<br>

Tia neniam estis la penso, kiam decidiĝis havi regnan kunsidon ĉi
tie. Pere de la fajropruvo Vi ankoraŭ ne gajnis la regnon, sed nur
pruvis Vian rajton hodiaŭ, prezenti Vin inter ni aliaj pretendantoj,
kaj validigi la pretendon, kiun Vi opinias havi —</p>

<p>HÅKON<br>

<span class="staging">(regas sin)</span> Tio do mallonge kaj klare signifas, ke dum ses jaroj mi
senrajte portis nomon de reĝo, kaj dum ses jaroj, Vi jarlo, sen
rajto regis la landon kiel kuratoro por mi.</p>

<p>SKULE JARLO<br>

Neniel. Iu devis porti la nomon de reĝo, kiam mia frato estis
mortinta. La Birkibejnoj, kaj pleje Dagfinn Bonde, agis por Via
pretendo, kaj efektivigis la elekton de Vi, antaŭ ol ni aliuloj
povis antaŭenigi niajn postulojn.</p>

<p>EPISKOPO NIKOLAS<br>

<span class="staging">(al <b>Håkon</b>)</span> La jarlo opinias, ke tiu elekto donis al Vi rajton uzi
la reĝan potencon sed ne posedan rajton.</p>

<p>SKULE JARLO<br>

Vi havis ĉiujn rajtojn; sed kaj Sigurd Ribbung kaj Gutorm Ingason
kaj mi konsideras nin esti same proksimaj heredantoj, kiel Vi; kaj
nun la leĝo dividu inter ni kaj diru, kiu firme prenu la heredon por
ĉiuj tempoj.</p>

<p>EPISKOPO NIKOLAS<br>

Vere dirite la jarlo havas bonan kialon por sia opinio.</p>

<p>SKULE JARLO<br>

Fajropruvoj kaj regnaj kunvenoj estis ambaŭ pli ol unu fojon
proponitaj dum tiuj ĉi jaroj, sed ĉiam io intervenis. Kaj, sinjoro
Håkon, se Vi opiniis, ke Via rajto estis senskue firma je la unua
reĝa elekto, kial Vi tamen donis Vian aprobon, ke la fajropruvo nun
fariĝu?</p>

<p>DAGFINN BONDE<br>

<span class="staging">(incitita)</span> Tiru glavon, reĝanoj, kaj lasu <em>ĝin</em> dividi!</p>

<p>MULTAJ EL LA HIRDO<br>

<span class="staging">(sturmas antaŭen)</span> Frapu per glavoj la malamikojn de la reĝo.</p>

<p>SKULE JARLO<br>

<span class="staging">(krias al la siaj)</span> Neniun mortigu! Neniun vundigu! Nur tenu ilin
for.</p>

<p>HÅKON<br>

<span class="staging">(retenas la siajn)</span> Eningu la glavon ĉiu viro, kiu ĝin tiris! Ingu
la glavon, mi diras! <span class="staging">(trankvile)</span> Vi dekoble malbonigas la staton por
mi per tia impeto.</p>

<p>SKULE JARLO<br>

Tiel viroj atakas virojn en la tuta lando. Jen Vi vidas, Håkon
Håkonsson; nun mi opinias ke plej bone montriĝis, kion Vi devos
fari, se la paco kaj la vivo de homoj gravas por Vi.</p>

<p>HÅKON<br>

<span class="staging">(post mallonga pripensado)</span> Jes — mi tion vidas. <span class="staging">(prenas <b>Inga</b> per
la mano kaj turnas sin al unu el tiuj, kiuj staras ĉe li)</span> Torkell,
vi estis fidela viro en la hirdo de mia patro; prenu ĉi tiun virinon
hejmen al via loĝejo, kaj estu bona al ŝi; — ŝi estis ege kara al
Håkon Sverrisson. — Dio benu vin, mia patrino, — mi devas iri al
regna kunveno nun. <span class="staging">(<b>Inga</b> premas lian manon kaj foriras kun
<b>Torkell. Håkon</b> silentas momenton, poste antaŭen tretas kaj diras
klare)</span> La leĝo verdiktu; nur ĝi. Vi Birkibejnoj, kiuj ĉeestis en
Eyrating, kaj elektis min reĝo, Vi estas nun liberigitaj de la
ĵuro, kiun Vi ĵuris al mi tie. Vi Dagfinn, vi ne plu estas mia
marŝalo; mi ne volas kunveni kun marŝalo aŭ hirdo, ne kun reĝanoj
aŭ kun alĵuritaj bataluloj; mi estas malriĉa viro; mia tuta
heredaĵo estas broĉo kaj tiu ora ringo; — tio estas povra
posedaĵo por salajri la servojn de tiom da bonaj viroj. Nu, Vi
aliaj pretendantoj, nun ni estas egalaj; mi volas nenion havi por
stari antaŭe al Vi, krom la rajto kiun mi ricevis desupre, —
<em>tiun</em> mi nek povas, nek volas dividi kun iu. — Sonorigu por regna
kunveno, kaj tiam Dio verdiktu kaj la leĝo de sankta reĝo Olaf.
<span class="staging">(Eliras kun siaj viroj maldekstren; soniĝas korno kaj trumpeto tre
fore.)</span></p>

<p>GREGORIUS JONSSON<br>

<span class="staging">(al la jarlo, kiam la amaso estas ekforiranta)</span> Dum la fajropruvo
ŝajnis al mi, ke vi estas timema, sed nun vi aspektas ĝoje kaj
esperplene.</p>

<p>SKULE JARLO<br>

<span class="staging">(kontente)</span> Ĉu vi vidis, ke li havis la okulojn de Sverre kiam li
parolis? Bona estos la elekto ĉu vi elektos lin aŭ min kiel
reĝon.</p>

<p>GREGORIUS JONSSON<br>

<span class="staging">(maltrankvile)</span> Sed ne cedu. Pensu pri ĉiuj tiuj kiuj falos kun Via
afero.</p>

<p>SKULE JARLO<br>

Jen mi staras sur la fundamento de leĝo kaj juro; nun mi ne kaŝas
min por la sanktulo. <span class="staging">(eliras maldekstren kun sia sekvantaro)</span></p>

<p>EPISKOPO NIKOLAS<br>

<span class="staging">(rapidigas sin post <b>Dagfinn Bonde</b>)</span> Certe ordiĝos, bona Dagfinn,
ordiĝos; — sed tenu la jarlon tre fore de la reĝo, kiam li estos
elektita; — nur tenu lin tre fore!</p>

<p class="staging">(Ĉiuj eliras maldekstren malantaŭ la preĝejon.)</p>

<h4 class="scenrubriko">HALO EN LA REĜA KORTEGO</h4>

<p class="staging">(Maldekstre antaŭe estas malalta fenestro; dekstre enireja pordo;
fone pli granda pordo, kiu kondukas al la reĝa halo. Apud la
fenestro staras tablo; cetere seĝoj kaj benkoj.)</p><p>

</p><p class="staging">(<b>Sinjorino Ragnhild</b> kaj <b>Margrete</b> venas elde la pli malgranda
pordo; <b>Sigrid</b> baldaŭ sekvas.)</p>

<p>SINJORINO RAGNHILD<br>

Enen ĉi tie.</p>

<p>MARGRETE<br>

Jes, ĉi tie estas plej mallume.</p>

<p>SINJORINO RAGNHILD<br>

<span class="staging">(iras al la fenestro)</span> Kaj jen ni povas rigardi malsupren al la
Tingejo.</p>

<p>MARGRETE<br>

<span class="staging">(singarde rigardas eksteren)</span> Jes, tie malantaŭ la preĝejo ili ĉiuj
estas kunvenintaj. <span class="staging">(turnas sin en ploro)</span> Tie malsupre nun okazos tio,
kio tiros tiom multe post si.</p>

<p>SINJORINO RAGNHILD<br>

Kiu morgaŭ regos ĉi tie en la halo?</p>

<p>MARGRETE<br>

Ho, silentu. Tian pezan tagon mi neniam pensus vivi.</p>

<p>SINJORINO RAGNHILD<br>

Ĝi devus veni; stari kiel reĝa kuratoro ne estis sufiĉa tasko por
<em>li.</em></p>

<p>MARGRETE<br>

Jes — ĝi devis veni; la nura reĝa nomo ne estus sufiĉa por
li.</p>

<p>SINJORINO RAGNHILD<br>

Pri kiu vi parolas?</p>

<p>MARGRETE<br>

Pri Håkon.</p>

<p>SINJORINO RAGNHILD<br>

Mi parolis pri la jarlo.</p>

<p>MARGRETE<br>

Ne vivas pli elstaraj viroj ol tiuj du.</p>

<p>SINJORINO RAGNHILD<br>

Vidu Sigurd Ribbung! Kiel inside li sidas, — ĝuste kiel lupo en
kateno.</p>

<p>MARGRETE<br>

Jes vidu —! Li interplektas la manojn antaŭ si sur la glavsupro,
kaj ripozas la mentonon sure.</p>

<p>SINJORINO RAGNHILD<br>

Li mordas siajn lipharojn kaj ridas —.</p>

<p>MARGRETE<br>

Kiel aĉe li ridas.</p>

<p>SINJORINO RAGNHILD<br>

Li scias, ke neniu volas antaŭenigi lian pretendon; — estas <em>tio</em>,
kio malicigas lin. — Kiu estas tiu leĝisto, kiu nun parolas?</p>

<p>MARGRETE<br>

Estas Gunnar Grjonbak.</p>

<p>SINJORINO RAGNHILD<br>

Ĉu li estas por la jarlo?</p>

<p>MARGRETE<br>

Ne, li certe estas por la reĝo —</p>

<p>SINJORINO RAGNHILD<br>

<span class="staging">(rigardas ŝin)</span> Por kiu estas li, vi diras?</p>

<p>MARGRETE<br>

Por Håkon Håkonsson.</p>

<p>SINJORINO RAGNHILD<br>

<span class="staging">(rigardas eksteren; post mallonga deteno)</span> Kie sidas Gutorm Ingason,
— lin mi ne vidas.</p>

<p>MARGRETE<br>

Malantaŭ siaj viroj, <em>tie</em> plej malsupre — en piedlonga
mantelo.</p>

<p>SINJORINO RAGNHILD<br>

Jes, tie.</p>

<p>MARGRETE<br>

Aspektas kvazaŭ li hontas —</p>

<p>SINJORINO RAGNHILD<br>

Estas pro sia patrino.</p>

<p>MARGRETE<br>

Tiel ne faris Håkon.</p>

<p>SINJORINO RAGNHILD<br>

Kiu parolas nun?</p>

<p>MARGRETE<br>

<span class="staging">(rigardas eksteren)</span> Tord Skolle, leĝisto de Ranagubernio.</p>

<p>SINJORINO RAGNHILD<br>

Ĉu <em>li</em> estas por la jarlo?</p>

<p>MARGRETE<br>

Ne — por Håkon.</p>

<p>SINJORINO RAGNHILD<br>

Kiel neskueble la jarlo sidas aŭskultante.</p>

<p>MARGRETE<br>

Håkon aspektas trankvil-silente — sed tamen forte. <span class="staging">(vigle)</span> Se starus
ĉi tie viro de fore veninta, li konus la du inter ĉiuj la mil
aliuloj.</p>

<p>SINJORINO RAGNHILD<br>

Vidu, Margrete; Dagfinn Bonde lokigas orumitan seĝon por Håkon —</p>

<p>MARGRETE<br>

Pål Flida lokigas similan al ĝi malantaŭ la jarlon —</p>

<p>SINJORINO RAGNHILD<br>

La viroj de Håkon volas tion malhelpi!</p>

<p>MARGRETE<br>

La jarlo firme tenas la seĝon —!</p>

<p>SINJORINO RAGNHILD<br>

Håkon parolas kolere al li — <span class="staging">(fuĝas kun krio de la fenestro)</span> Ho,
Jesuo Kristo! Ĉu vi vidis la okulojn — kaj la ridon —! Ne, tio ne
estis la jarlo!</p>

<p>MARGRETE<br>

<span class="staging">(kiu en timego sekvis ŝin)</span> Ankaŭ ne Håkon! Nek la jarlo nek
Håkon!</p>

<p>SIGRID<br>

<span class="staging">(ĉe la fenestro)</span> Ho aĉe, aĉe!</p>

<p>MARGRETE<br>

Sigrid!</p>

<p>SINJORINO RAGNHILD<br>

Ĉu vi estas ĉi tie?</p>

<p>SIGRID<br>

Tiel profunden ili devas preni la vojon laŭ desube, por gajni al la
reĝa seĝo.</p>

<p>MARGRETE<br>

Ho, preĝu kun ni, ke ĉio turniĝu al la plej bona.</p>

<p>SINJORINO RAGNHILD<br>

<span class="staging">(pala kaj konsterne al <b>Sigrid</b>)</span> Ĉu vi vidis lin —? Ĉu vi vidis
mian edzon —? La okulojn kaj la ridon, — mi ne rekonus lin.</p>

<p>SIGRID<br>

Ĉu li aspektis kiel Sigurd Ribbung!</p>

<p>SINJORINO RAGNHILD<br>

<span class="staging">(mallaŭte)</span> Jes, li aspektis kiel Sigurd Ribbung!</p>

<p>SIGRID<br>

Ĉu li ridis kiel Sigurd?</p>

<p>SINJORINO RAGNHILD<br>

Jes, jes!</p>

<p>SIGRID<br>

Do ni ĉiuj devas preĝi!</p>

<p>SINJORINO RAGNHILD<br>

<span class="staging">(kun malespera forto)</span> La jarlo <em>devas</em> esti elektata reĝo!
Difektiĝas lia animo, se li ne fariĝos la plej elstara viro en la
lando!</p>

<p>SIGRID<br>

<span class="staging">(pli forte)</span> Sekve ni ĉiuj devas preĝi!</p>

<p>SINJORINO RAGNHILD<br>

Tŝŝ, kio estas <em>tio</em>! <span class="staging">(ĉe la fenestro)</span> Kiaj krioj! Ĉiuj viroj
ekstaris; ĉiuj standardoj kaj blazonoj svingiĝas en la vento.</p>

<p>SIGRID<br>

<span class="staging">(kaptas ŝian brakon)</span> Preĝu, virino! Preĝu por via edzo!</p>

<p>SINJORINO RAGNHILD<br>

Jes, sankta Olaf, donu al li la tutan potencon en tiu ĉi lando!</p>

<p>SIGRID<br>

<span class="staging">(sovaĝe)</span> Neniun — neniun! Alie li ne saviĝos?</p>

<p>SINJORINO RAGNHILD<br>

Li <em>devas</em> havi la potencon. Ĉio bona en li ĝermos kaj floros, se
li ricevos ĝin. — Elrigardu, Margrete! Aŭskultu! <span class="staging">(retiras sin
paŝon malantaŭen)</span> Jen leviĝas ĉiuj manoj por ĵuro!</p>

<p>MARGRETE<br>

<span class="staging">(aŭskultas ĉe la fenestro)</span></p>

<p>SINJORINO RAGNHILD<br>

Dio kaj sankta Olaf, por kiu estas tio?</p>

<p>SIGRID<br>

Preĝu!</p>

<p>MARGRETE<br>

<span class="staging">(aŭskultas kaj per suprenlevita mano donas signon por silento)</span></p>

<p>SINJORINO RAGNHILD<br>

<span class="staging">(post iom)</span> Parolu! <span class="staging">(De la Tingejo sonoriĝas laŭte en korno
kaj trumpeto.)</span></p>

<p>SINJORINO RAGNHILD<br>

Dio kaj sankta Olaf, por kiu tio estas?</p>

<p class="staging">(Mallonga paŭzo.)</p>

<p>MARGRETE<br>

<span class="staging">(Turnas la kapon kaj diras:)</span> Nun ili prenis Håkon Håkonsson kiel
reĝon.</p>

<p class="staging">(La muziko por la reĝa procesio eksonas, unue mallaŭte, poste
pli kaj pli proksime. <b>Sinjorino Ragnhild</b> kroĉas sin plorante al
<b>Sigrid</b>, kiu silente kondukas ŝin eksteren dekstre; <b>Margrete</b>
restas senmova, starante apogata apud la fenestrokrado. La reĝaj
ŝildistoj malfermas la grandajn pordojn; oni rigardas en la halon,
kiu iom post iom pleniĝas de la procesiantoj venantaj de la
Tingejo.)</p>

<p>HÅKON<br>

<span class="staging">(turnas sin ĉe la pordo al <b>Ivar Bodde</b>)</span> Portu al mi la plumon kaj
vakson kaj silkon, — pergamenon mi havas ĉi ene. <span class="staging">(iras vigle al la
tablo kaj elmetas kelkajn rulojn da pergameno)</span> Margrete, nun mi
estas reĝo!</p>

<p>MARGRETE<br>

Mi salutas mian sinjoron kaj reĝon.</p>

<p>HÅKON<br>

Dankon! — <span class="staging">(rigardas ŝin, kaj prenas ŝian manon.)</span> Pardonu! Mi ne
pensis pri tio, ke ofendiĝas Vi du.</p>

<p>MARGRETE<br>

<span class="staging">(tiras al si la manon)</span> Ne ofendiĝas mi, — Vi certe estas reĝe
naskita.</p>

<p>HÅKON<br>

<span class="staging">(vigle)</span> Jes, ĉu ne ĉiu homo devas diri tion, kiu memoras, kiel
mirinde Dio kaj la sanktuloj savis min el ĉio malbona? Jaraĝa la
Birkibejnoj portis min super la montojn en frosto kaj veteraĉo, kaj
meze inter tiuj, kiuj insidis kontraŭ mia vivo. En Nidaros mi
saviĝis sendomaĝa for de la Bagloj, kiam ili bruligis la urbon kaj
mortigis tiomajn el niaj viroj, dum reĝo Inge mem apenaŭ savis sin
surŝipen grimpante laŭ la ankroŝnurego.</p>

<p>MARGRETE<br>

Vi spertis maldolĉan junecon.</p>

<p>HÅKON<br>

<span class="staging">(rigardas ŝin skrutinie)</span> Imagiĝas al mi, ke Vi estus povinta fari
ĝin pli milda.</p>

<p>MARGRETE<br>

Mi?</p>

<p>HÅKON<br>

Vi povus esti al mi bona edukfratino ĉiujn tiujn jarojn, kiam ni
kreskis kune.</p>

<p>MARGRETE<br>

Sed ne okazis tiel.</p>

<p>HÅKON<br>

Ne — tiel ne okazis; — ni ja rigardis unu la alian, ambaŭ de sia
angulo, sed malofte ni kunparolis — <span class="staging">(senpacience)</span> Kien li malaperis?
<span class="staging">(<b>Ivar Bodde</b> venas kun la skribiloj)</span> Jen vi estas; donu!</p>

<p class="staging">(<b>Håkon</b> eksidas ĉe la tablo kaj skribas. Iom poste envenas
<b>Skule jarlo</b>; post li <b>Dagfinn Bonde, episkopo Nikolas</b> kaj <b>Vegard
Veradal</b>.)</p>

<p>HÅKON<br>

<span class="staging">(ekrigardas kaj malsupren metas la plumon)</span> Sinjoro jarlo, ĉu vi
scias kion jen mi skribas! <span class="staging">(La jarlo proksimiĝas)</span> Estas al mia
patrino; mi dankas ŝin por ĉio bona, kaj kisas ŝin mil fojojn —
jen en la letero, Vi komprenas. Ŝi sendiĝos orienten al
Borgarsyssel, kaj vivu tie kun reĝa honoro.</p>

<p>SKULE JARLO<br>

Vi ne volas reteni ŝin en la reĝa kortego.</p>

<p>HÅKON<br>

Ŝi estas tro kara por mi, jarlo; — reĝo ne devas havi ĉe si iun,
kiu estas tro kara por li; reĝo devas agi kun liberaj manoj, stari
sola, ne esti kondukata, ne logata. Estas tiom plibonigenda en
Norvegio. <span class="staging">(daŭrigas skribi)</span></p>

<p>VEGARD VERADAL<br>

<span class="staging">(mallaŭte al <b>episkopo Nikolas</b>)</span> Estis <em>mia</em> konsilo, tio ĉi pri
Inga reĝpatrino.</p>

<p>EPISKOPO NIKOLAS<br>

Mi tuj konis Vin laŭ la konsilo.</p>

<p>VEGARD VERADAL<br>

Sed nun pagon por pago.</p>

<p>EPISKOPO NIKOLAS<br>

Atendu. Mi tenos kion mi promesis.</p>

<p>HÅKON<br>

<span class="staging">(donas la pergamenojn al <b>Ivar Bodde</b>)</span> Kunplektu, kaj portu mem al
ŝi kun multaj koraj salutoj —.</p>

<p>IVAR BODDE<br>

<span class="staging">(ĵetinte ekrigardon en la pergamenon)</span> Sinjoro — jam hodiaŭ, Vi
skribas —!</p>

<p>HÅKON<br>

Nun la vento estas favora; ĝi blovas suden laŭ la fjordo.</p>

<p>DAGFINN BONDE<br>

<span class="staging">(malrapide)</span> Memoru, sinjoro reĝo, ke ŝi kuŝis la tutan nokton sur
la altarŝtupo en preĝo kaj fasto.</p>

<p>IVAR BODDE<br>

Kaj certe ŝi estas laca post la fajropruvo.</p>

<p>HÅKON<br>

Vere, vere; — mia bona kara patrino —! <span class="staging">(pripensas)</span> Jes, se ŝi
estas tro laca, ŝi atendu ĝis morgaŭ.</p>

<p>IVAR BODDE<br>

Via volo plenumiĝos. <span class="staging">(antaŭenmetas alian pergamenon)</span> Sed jen la
aliaĵo, sinjoro.</p>

<p>HÅKON<br>

La aliaĵo? — Ivar Bodde, mi ne povas.</p>

<p>DAGFINN BONDE<br>

<span class="staging">(montras al la letero al <b>Inga</b>)</span> Vi tamen povis tion.</p>

<p>IVAR BODDE<br>

Ĉio peka estu rompota.</p>

<p>EPISKOPO NIKOLAS<br>

<span class="staging">(kiu intertempe proksimiĝis)</span> Ligu nun la manojn de la jarlo, reĝo
Håkon.</p>

<p>HÅKON<br>

<span class="staging">(mallaŭte)</span> Ĉu Vi opinias, ke <em>tio</em> estas necesa.</p>

<p>EPISKOPO NIKOLAS<br>

Vi neniam aĉetos pacon por la lando pli malkare.</p>

<p>HÅKON<br>

Mi do povas. Al mi la plumo! <span class="staging">(skribas)</span></p>

<p>SKULE JARLO<br>

<span class="staging">(al la episkopo, kiu iras dekstren)</span> Aspekte la reĝo klinas al Vi la
orelon.</p>

<p>EPISKOPO NIKOLAS<br>

Por Via avantaĝo.</p>

<p>SKULE JARLO<br>

Ĉu tion Vi diras?</p>

<p>EPISKOPO NIKOLAS<br>

Antaŭ vespero Vi dankos min. <span class="staging">(Li malproksimiĝas.)</span></p>

<p>HÅKON<br>

<span class="staging">(etendas la pergamenon)</span> Legu tion, jarlo.</p>

<p>SKULE JARLO<br>

<span class="staging">(legas; rigardas la reĝon en surprizo, kaj diras duonlaŭte:)</span> Vi
rompas ĉiun rilaton kun Kanga la juna?</p>

<p>HÅKON<br>

Kun Kanga, kiun mi amis super ĉio en la mondo. De hodiaŭ ŝi neniam
estu renkontata sur la vojo de la reĝo.</p>

<p>SKULE JARLO<br>

Grava estas tio, kion Vi jen faras, Håkon — mi scias el mi mem, kiom
tio kostas —</p>

<p>HÅKON<br>

For kiu ajn, kiu estas tro kara al la reĝo. — Kunligu la leteron.
<span class="staging">(donas ĝin al <b>Ivar Bodde</b>)</span></p>

<p>EPISKOPO NIKOLAS<br>

<span class="staging">(klinas sin super la seĝon)</span> Sinjoro Reĝo, nun vi gajnis etapon al
la amikeco de la jarlo.</p>

<p>HÅKON<br>

<span class="staging">(etendas al li la manon)</span> Dankon, episkopo Nikolas; vi konsilis al mi
la plej bonan. Petu favoron, kaj ĝi al vi doniĝos.</p>

<p>EPISKOPO NIKOLAS<br>

Vi volas?</p>

<p>HÅKON<br>

Tion mi promesas al Vi je mia reĝa vorto.</p>

<p>EPISKOPO NIKOLAS<br>

Do faru Vegard Veradal administranto en Hålogalando.</p>

<p>HÅKON<br>

Vegard? Li certe estas la plej fidela amiko, kiun mi havas;
malvolonte mi sendas lin tiel foren de mi.</p>

<p>EPISKOPO NIKOLAS<br>

La reĝa amiko devas esti reĝe pagata. Ligu la jarlon tiel, kiel mi
konsilis, kaj vi estos sekura por ĉiuj tempoj.</p>

<p>HÅKON<br>

<span class="staging">(prenas folion de pergameno)</span> Vegard havu la administradon en
Hålogalando. <span class="staging">(skribante)</span> Jen mi donas al li mian reĝan leteron pri
tio. <span class="staging">(La episkopo malproksimiĝas.)</span></p>

<p>SKULE JARLO<br>

<span class="staging">(proksimiĝas al la tablo)</span> Kion Vi jen skribas?</p>

<p>HÅKON<br>

<span class="staging">(etendas al li la folion)</span> Legu.</p>

<p>SKULE JARLO<br>

<span class="staging">(legas kaj rigardas la reĝon pripense)</span> Vegard Veradal? En
Hålogalando?</p>

<p>HÅKON<br>

En la norda regiono, kiu estas vakanta.</p>

<p>SKULE JARLO<br>

Ĉu Vi ne memoras, ke ankaŭ Andres Skjaldarband administras tie
norde? Tiuj du estas amaraj malamikoj; — Andres Skjaldarband tenas
sin al mi —</p>

<p>HÅKON<br>

<span class="staging">(ridetas kaj ekstaras)</span> Kaj Vegard al mi. Tial tiuj du paciĝu plej
eble frue. De nun ne devas esti iu malakordo inter la viroj de la
reĝo kaj tiuj de la jarlo.</p>

<p>EPISKOPO NIKOLAS<br>

Hm, tio ĉi povus baldaŭ iri erarvoje! <span class="staging">(proksimiĝas en
maltrankvilo)</span></p>

<p>SKULE JARLO<br>

Vi pensas profunde kaj saĝe, Håkon.</p>

<p>HÅKON<br>

<span class="staging">(varme)</span> Skule jarlo, hodiaŭ mi prenis de Vi la regnon, — sed lasu
vian filinon dividi ĝin kun mi!</p>

<p>SKULE JARLO<br>

Mian filinon!</p>

<p>MARGRETE<br>

Dio!</p>

<p>HÅKON<br>

Margrete, — ĉu Vi volas esti reĝino?</p>

<p>MARGRETE<br>

<span class="staging">(silentas)</span></p>

<p>HÅKON<br>

<span class="staging">(prenas ŝian manon)</span> Respondu al mi.</p>

<p>MARGRETE<br>

<span class="staging">(mallaŭte)</span> Mi volonte estu Via edzino.</p>

<p>SKULE JARLO<br>

<span class="staging">(kun manpremo)</span> Paco kaj konsento elkore.</p>

<p>HÅKON<br>

Dankon!</p>

<p>IVAR BODDE<br>

<span class="staging">(al <b>Dagfinn</b>)</span> Laŭdo al la ĉielo; nun tagiĝas.</p>

<p>DAGFINN BONDE<br>

Mi preskaŭ kredas. Tiel bone mi neniam antaŭe ŝatis la jarlon.</p>

<p>EPISKOPO NIKOLAS<br>

<span class="staging">(malantaŭe)</span> Ĉiam surgarde, bona Dagfinn, — ĉiam surgarde.</p>

<p>IVAR BODDE<br>

<span class="staging">(al <b>Vegard</b>)</span> Nun Vi estas administranto en Hålogalando; jen estas la
reĝa mano por tio. <span class="staging">(donas al li la leteron)</span></p>

<p>VEGARD VERADAL<br>

Mi poste dankos la reĝon por lia graco. <span class="staging">(volas foriri)</span></p>

<p>EPISKOPO NIKOLAS<br>

<span class="staging">(haltigas lin)</span> Andres Skjaldarband estas akra ulo; ne lasu Vin
subiĝi.</p>

<p>VEGARD VERADAL<br>

Ĝis nun ĝi ne sukcesis por iu. <span class="staging">(eliras)</span></p>

<p>EPISKOPO NIKOLAS<br>

<span class="staging">(sekvas )</span> Estu kiel roko kaj siliko kontraŭ Andres Skjaldasband, —
kaj cetere kunprenu mian benon.</p>

<p>IVAR BODDE<br>

<span class="staging">(kiu atendis malantaŭ la reĝo kun la pergamenoj en la mano)</span> Jen la
leteroj, sinjoro —</p>

<p>HÅKON<br>

Bone; donu ilin al la jarlo.</p>

<p>IVAR BODDE<br>

Al la jarlo? Ĉu <em>Vi</em> ne volas surmeti la sigelon?</p>

<p>HÅKON<br>

Tion la jarlo ja kutime faras; — li havas la sigelon.</p>

<p>IVAR BODDE<br>

<span class="staging">(mallaŭte)</span> Jes ĝis nun, — tiom longe kiom li estis Via kuratoro;
— sed <em>nun</em>!</p>

<p>HÅKON<br>

<em>Nun</em> kiel antaŭe; — la jarlo havas la sigelon.
<span class="staging">(malproksimiĝas)</span></p>

<p>SKULE JARLO<br>

Donu al mi la leterojn, Ivar Bodde. <span class="staging">(Iras al la tablo kun ili,
elprenas la regnan sigelon, kiun li portas kaŝita en la zono, kaj
sigelas dum tio kio sekvas)</span></p>

<p>EPISKOPO NIKOLAS<br>

<span class="staging">(duonlaŭte)</span> Håkon Håkonsson estas reĝo — kaj la jarlo havas la
sigelon de la reĝo; — certe aranĝiĝos, aranĝiĝos.</p>

<p>HÅKON<br>

Kion Vi diras, sinjoro episkopo?</p>

<p>EPISKOPO NIKOLAS<br>

Mi diras, Dio kaj Sankto Olaf gardas sian sanktan eklezion. <span class="staging">(iras en
la reĝan halon)</span></p>

<p>HÅKON<br>

<span class="staging">(proksimiĝas al <b>Margrete</b>)</span> Saĝa reĝino povas efiki grandajn agojn
en la lando; Vin mi kuraĝis sekure elekti, ĉar mi scias ke vi estas
saĝa.</p>

<p>MARGRETE<br>

Nur <em>tio</em>!</p>

<p>HÅKON<br>

Kion vi aludas?</p>

<p>MARGRETE<br>

Nenion, nenion, sinjoro.</p>

<p>HÅKON<br>

Kaj Vi ne riproĉas min, kvankam Vi malkaptis belajn dezirojn pro mi?</p>

<p>MARGRETE<br>

Mi ne malkaptis belajn dezirojn pro Vi.</p>

<p>HÅKON<br>

Kaj Vi volas stari proksime al mi, kaj doni al mi bonajn konsilojn?</p>

<p>MARGRETE<br>

Mi volonte volas stari proksime al Vi.</p>

<p>HÅKON<br>

Kaj doni al mi bonajn konsilojn. Dankon pro tio; konsiloj de virinoj
utilas al ĉiu viro; kaj de nun mi havas neniun alian ol Vi, — mian
patrinon mi devis forsendi —</p>

<p>MARGRETE<br>

Jes, ŝi estis al vi tro kara.</p>

<p>HÅKON<br>

Kaj mi estas reĝo. Adiaŭ, Margrete! Vi ankoraŭ estas tro juna; sed
venontan someron nia geedziĝa festo okazos. — kaj de tiu momento mi
promesas teni Vin ĉe mi en ĉiu deca fido kaj honoro.</p>

<p>MARGRETE<br>

<span class="staging">(ridetas malĝoje)</span> Jes, mi scias ke daŭros longe ĝis Vi sendos min
for.</p>

<p>HÅKON<br>

<span class="staging">(vigle)</span> Sendi Vin for? Tion mi neniam faros!</p>

<p>MARGRETE<br>

<span class="staging">(kun larmoplenaj okuloj)</span> Ne, tion Håkon faros nur pri tiuj, kiuj
estas al li tro karaj. <span class="staging">(iras al la elireja pordo. <b>Håkon</b> penseme
postrigardas ŝin.)</span></p>

<p>SINJORINO RAGNHILD<br>

<span class="staging">(de dekstre)</span> La reĝo kaj la jarlo tiom longe ĉi tie! La timo
mortigas min; — Margrete, kion la reĝo diris kaj faris?</p>

<p>MARGRETE<br>

Ho, multe! Laste li nomis administranton kaj reĝinon.</p>

<p>SINJORINO RAGNHILD<br>

Vi, Margrete!</p>

<p>MARGRETE<br>

<span class="staging">(ĉirkaŭbrakas la kolon de la patrino)</span> Jes!</p>

<p>SINJORINO RAGNHILD<br>

Vi fariĝos reĝino!</p>

<p>MARGRETE<br>

Nur reĝino; — Sed mi pensas ke mi tamen estas ĝoja pro tio. <span class="staging">(Ŝi
kaj la patrino kune eliras dekstre.)</span></p>

<p>SKULE JARLO<br>

<span class="staging">(al <b>Ivar Bodde</b>)</span> Jen niaj leteroj; portu ilin al la reĝa patrino
kaj al Kanga. <span class="staging">(<b>Ivar Bodde</b> klinas sin kaj foriras.)</span></p>

<p>DAGFINN BONDE<br>

<span class="staging">(ĉe la hala pordo)</span> La ĉefepiskopo de Nidaros deziras komuniki al
reĝo Håkon Håkonsson sian omaĝon!</p>

<p>HÅKON<br>

<span class="staging">(spiras per plena brusto)</span> Fine mi estas reĝo de Norvegio.
<span class="staging">(iras en la halon)</span></p>

<p>SKULE JARLO<br>

<span class="staging">(kaŝas la reĝan sigelon en la zonon)</span> Sed <em>mi</em> regas landon kaj
regnon.</p>

<p class="aktfino">Kurteno</p>
</div>

<div class="acte">
<h3 class="actehead">DUA AKTO</h3>


<p class="staging">(La festena halo en la reĝa kortego en Bergen. Arka fenestro meze
sur la fona muro. Laŭ tiu estas estrado kun sidlokoj por la virinoj.
Ĉe la maldekstra longa muro staras la reĝa seĝo kelkajn ŝtupojn
super la planko; meze sur la kontraŭa muro estas granda enireja
pordo. Standardoj, blazonoj, ŝildoj, armiloj kaj multkoloraj
tapiŝoj pendas sur la murkolonoj kaj de la eltranĉita ligna
plafono. Ĉirkaŭe en la halo staras tabloj por trinkaĵoj kun
kruĉoj, trinkkornoj, kaj pokaloj.)</p>

<p class="staging">(<b>Reĝo Håkon</b> sidas sur la estrado ĉe <b>Margrete, Sigrid,
sinjorino Ragnhild</b> kaj multaj altrangaj virinoj. <b>Ivar Bodde</b> staras
malantaŭ la seĝo de la reĝo. Ĉirkaŭ la trinkaĵ-tabloj la viroj
de la reĝo kaj la jarlo kun gastoj sidantaj sur benkoj. Ĉe la plej
antaŭa tablo dekstre sidas inter aliuloj <b>Dagfinn Bonde, Gregorius
Jonsson</b> kaj <b>Pål Flida</b>. <b>Skule jarlo</b> kaj <b>episkopo Nikolas</b> ludas
ŝakon ĉe tablo maldekstre. La servistoj de la jarlo alvenas kaj
eliras portantaj trinkaĵojn. El apuda ĉambro aŭdiĝas muziko dum
la sekvaj scenoj.)</p>

<p>DAGFINN BONDE<br>

Nun pasas jam la kvina tago, kaj ankoraŭ la servistoj same rapide
surtabligas plenajn kruĉojn.</p>

<p>PÅL FLIDA<br>

Neniam estis la kutimo de la jarlo malsatigi siajn gastojn.</p>

<p>DAGFINN BONDE<br>

Ja aspektas tiel. Pri tia glora reĝa nupto neniam antaŭe
rakontiĝis en Norvegio.</p>

<p>PÅL FLIDA<br>

Skule jarlo ja neniam antaŭe donis filinon edzine.</p>

<p>DAGFINN BONDE<br>

Vere, vere; la jarlo estas potenca viro.</p>

<p>HIRDANO<br>

Disponas la trionon de la regno. Tio estas pli ol iu ajn jarlo havis
pasinte.</p>

<p>PÅL FLIDA<br>

La parto de la reĝo tamen estas pli granda.</p>

<p>DAGFINN BONDE<br>

Pri tio ni ne parolu ĉi tie; nun ni estas amikoj kaj bone
repacigitaj. <span class="staging">(trinkas kun <b>Pål</b>.)</span> Lasu la reĝon esti reĝo kaj la
jarlon jarlo.</p>

<p>PÅL FLIDA<br>

<span class="staging">(ridas)</span> Facile aŭdiĝas de vi, ke vi estas reĝano.</p>

<p>DAGFINN BONDE<br>

Tio devas ankaŭ la jarlanoj esti.</p>

<p>PÅL FLIDA<br>

Neniam tio. Ni ĵuris ĵuron al la <em>jarlo</em>, sed ne al la reĝo.</p>

<p>DAGFINN BONDE<br>

Tio povos ankoraŭ okazi.</p>

<p>EPISKOPO NIKOLAS<br>

<span class="staging">(mallaŭte al la jarlo dum la ludado)</span> Ĉu vi aŭdas, kion Dagfinn
Bonde diras?</p>

<p>SKULE JARLO<br>

<span class="staging">(ne suprenrigardante)</span> Mi tamen aŭdas.</p>

<p>GREGORIUS JONSSON<br>

<span class="staging">(rigardas signifoplene al <b>Dagfinn</b>)</span> Ĉu la reĝo ion tian
pripensas?</p>

<p>DAGFINN BONDE<br>

Nu nu, — lasu tion; — neniu malakordo hodiaŭ.</p>

<p>EPISKOPO NIKOLAS<br>

La reĝo volas ĵure ligi viajn virojn, jarlo.</p>

<p>GREGORIUS JONSSON<br>

<span class="staging">(pli forte)</span> Ĉu la reĝo ion tian pripensas, mi demandas?</p>

<p>DAGFINN BONDE<br>

Mi ne respondas. Ni trinku por paco kaj amikeco inter la reĝo kaj la
jarlo. La biero estas bona.</p>

<p>PÅL FLIDA<br>

Ĝi ankaŭ havis bonan tempon por fermenti.</p>

<p>GREGORIUS JONSSON<br>

Tri fojojn la jarlo pretigis la nupton; tri fojojn la reĝo promesis
veni, — tri fojojn li trompis.</p>

<p>DAGFINN BONDE<br>

Mallaŭdu la jarlon pro <em>tio</em>; li donis al ni sufiĉon por prizorgi
en Viken.</p>

<p>PÅL FLIDA<br>

Sigurd Ribbung donis al vi ankoraŭ pli por prizorgi en Vermlando,
laŭ tio kio diriĝas.</p>

<p>DAGFINN BONDE<br>

<span class="staging">(flamiĝe)</span> Jes, kiu estis tiu, kiu liberigis Sigurd Ribbung?</p>

<p>GREGORIUS JONSSON<br>

Sigurd Ribbung forkuris de ni en Nidaros, tio estas konata por
ĉiuj.</p>

<p>DAGFINN BONDE<br>

Sed ne estas konata por iuj, ke Vi malhelpis lin.</p>

<p>EPISKOPO NIKOLAS<br>

<span class="staging">(al la jarlo, kiu pripensas iun movon)</span> Ĉu vi aŭdas, jarlo, — estis
Vi, kiu ellasis Sigurd Ribbung.</p>

<p>SKULE JARLO<br>

<span class="staging">(movas)</span> Tiu kanto estas malnova.</p>

<p>GREGORIUS JONSSON<br>

<span class="staging">(al <b>Dagfinn</b>)</span> Mi tamen pensis, ke vi aŭdis pri la islandano, Andres
Torsteinsson, amiko de Sigurd Ribbung —</p>

<p>DAGFINN BONDE<br>

Jes; kiam Sigurd estis forkurinta, Vi pendigis la islandanon, tion mi
scias.</p>

<p>EPISKOPO NIKOLAS<br>

<span class="staging">(movas kaj diras ridante al la jarlo:)</span> Nun mi frapas la peonon,
sinjoro jarlo.</p>

<p>SKULE JARLO<br>

<span class="staging">(aŭdeblete)</span> Frapu ĝin; peono ne multe valoras. <span class="staging">(movas pecon)</span></p>

<p>DAGFINN BONDE<br>

Jes, tion la islandano spertis, kiam Sigurd Ribbung forkuris al
Vermlando.</p>

<p class="staging">(Subpremata rido inter la reĝanoj; la interparolo daŭras
mallaŭte; tuj poste envenas viro, kiu flustras al <b>Gregorius
Jonsson</b>.)</p>

<p>EPISKOPO NIKOLAS<br>

Kaj nun mi faras jenan movon; kaj vi estas perdinta.</p>

<p>SKULE JARLO<br>

Aspektas tiel.</p>

<p>EPISKOPO NIKOLAS<br>

<span class="staging">(kliniĝante malantaŭen en la seĝo)</span> Vi ne bone defendis la reĝon
dum la lastaj movoj.</p>

<p>SKULE JARLO<br>

<span class="staging">(falfrapas la pecojn kaj ekstaras)</span> Post longe mi laciĝis esti
reĝdefendanto.</p>

<p>GREGORIUS JONSSON<br>

<span class="staging">(proksimiĝas kaj diras mallaŭte:)</span> Sinjoro Jarlo, Jostein Tamb
informas, ke nun la ŝipo kuŝas preta por forvelo.</p>

<p>SKULE JARLO<br>

<span class="staging">(mallaŭte)</span> Bone. <span class="staging">(elprenas sigelitan pergamenon)</span> Jen la letero.</p>

<p>GREGORIUS JONSSON<br>

<span class="staging">(skuas la kapon)</span> Jarlo, jarlo, — ĉu <em>tio</em> estas konsilinda?</p>

<p>SKULE JARLO<br>

Kio?</p>

<p>GREGORIUS JONSSON<br>

Ĝi portas la reĝan sigelon.</p>

<p>SKULE JARLO<br>

Estas por la bono de la reĝo ke mi agas.</p>

<p>GREGORIUS JONSSON<br>

Do lasu al la reĝo mem rifuzi la oferton.</p>

<p>SKULE JARLO<br>

Tion li ne faros, se li povos decidi. Ĉiuj liaj pensoj kaj atento
estas turnataj al subjugo de la Ribbungoj; tial li volas sekurigi sin
en ĉiuj flankoj.</p>

<p>GREGORIUS JONSSON<br>

Saĝa povas esti tio, kion Vi nun faras, — sed estas danĝera.</p>

<p>SKULE JARLO<br>

Lasu tion al mi. Sendu la leteron, kaj diru al Jostein, ke li tuj
forvelu.</p>

<p>GREGORIUS JONSSON<br>

Fariĝos kiel Vi ordonas.</p>

<p class="staging">(eliras dekstre kaj revenas iom poste)</p>

<p>EPISKOPO NIKOLAS<br>

<span class="staging">(al la jarlo)</span> Aspekte Vi havas multon prizorgendan.</p>

<p>SKULE JARLO<br>

Sed bagatelan dankon.</p>

<p>EPISKOPO NIKOLAS<br>

La reĝo ekstaris.</p>

<p class="staging">(<b>Håkon</b> proksimiĝas; ĉiuj viroj ekstaras de ĉe la tabloj.)</p>

<p>HÅKON<br>

<span class="staging">(al la episkopo)</span> Ege devas ĝojigi nin, kiel sana kaj forta Vi tenis
Vin ĉi tiujn gajajn tagojn.</p>

<p>EPISKOPO NIKOLAS<br>

Ekflagras kelkfoje, sinjoro reĝo; tamen ne longe daŭros. Mi kuŝis
malsana la tutan vintron.</p>

<p>HÅKON<br>

Nu ja, — Vi vivis fortan vivon, riĉan je multaj famaj agoj.</p>

<p>EPISKOPO NIKOLAS<br>

<span class="staging">(skuas la kapon)</span> Ho, estas limo por tio; mi havas ankoraŭ multon
nefaritan. Ke mi scius, ĉu mi havus tempon por ĉio.</p>

<p>HÅKON<br>

La vivantoj devas preni heredon post tiuj, kiuj foriras, estiminda
sinjoro; ni ĉiuj ja volas la plej bonan por lando kaj popolo.
<span class="staging">(turnas sin al la jarlo)</span> Io ege mirigas min; neniu el niaj
administrantoj en Hålogalando venis al la edziĝfesto.</p>

<p>SKULE JARLO<br>

Jes, vere; Andres Skjaldarband mi certe atendis.</p>

<p>HÅKON<br>

<span class="staging">(ridetante)</span> Kaj ankaŭ Vegard Veradal.</p>

<p>SKULE JARLO<br>

Ankaŭ Vegard, jes.</p>

<p>HÅKON<br>

<span class="staging">(ŝerce)</span> Kaj mi esperas, ke Vi estus lin pli bone akceptinta, ol
antaŭ sep jaroj sur la kajo en Oslo, kiam Vi pikis lian vangon, tiel
ke la glavo mem eltranĉis sin.</p>

<p>SKULE JARLO<br>

<span class="staging">(ridas sinĝene)</span> Jes, kiam Gunnulf, via patrinflanka onklo,
haktranĉis la rektan manon de Sira Ejliv, mia plej bona amiko kaj
konsilanto.</p>

<p>EPISKOPO NIKOLAS<br>

<span class="staging">(gaje)</span> Kaj kiam Dagfinn Bonde kaj la hirdanoj starigis noktan gardon
sur la reĝa ŝipo, kaj diris, ke la reĝo ne estas sekura sub la
defendo de la jarlo!</p>

<p>HÅKON<br>

<span class="staging">(serioze)</span> Tiuj tagoj estas forpasintaj kaj forgesitaj.</p>

<p>DAGFINN BONDE<br>

<span class="staging">(proksimiĝas)</span> Nun ni povas sonorigi por armilludo malsupre sur la
ludejo, se plaĉas al Vi, sinjoro.</p>

<p>HÅKON<br>

Bone. Hodiaŭ ni akceptas ĉiun ĝojon; morgaŭ ni denove komencos
pensi pri la Ribbungoj kaj la jarlo en la Orkadoj.</p>

<p>EPISKOPO NIKOLAS<br>

Jes, li ja rifuzas pagi la imposton?</p>

<p>HÅKON<br>

Se mi havus la Ribbungoj for de la nuko, mi mem velus okcidenten.</p>

<p class="staging">(<b>Håkon</b> iras al la estrado, etendas la manon al <b>Margrete</b> kaj
kondukas ŝin elen dekstre; iom post iom la aliuloj sekvas.)</p>

<p>EPISKOPO NIKOLAS<br>

<span class="staging">(al <b>Ivar Bodde</b>)</span> Aŭskultu iomete. Kiu estas tiu viro nomita Jostein
Tamb?</p>

<p>IVAR BODDE<br>

Estas ĉi tie maristo el la Orkadoj, kiu tiel nomiĝas.</p>

<p>EPISKOPO NIKOLAS<br>

El la Orkadoj? Nu tiel. Kaj nun li velos hejmen.</p>

<p>IVAR BODDE<br>

Jes, li ja tion faros.</p>

<p>EPISKOPO NIKOLAS<br>

<span class="staging">(pli silente)</span> Kun valora kargo, Ivar Bodde!</p>

<p>IVAR BODDE<br>

Greno kaj teksaĵoj, mi opinias.</p>

<p>EPISKOPO NIKOLAS<br>

Kaj letero de Skule jarlo.</p>

<p>IVAR BODDE<br>

<span class="staging">(ekmire)</span> Al kiu?</p>

<p>EPISKOPO NIKOLAS<br>

Mi ne scias; — kun reĝa sigelo —</p>

<p>IVAR BODDE<br>

<span class="staging">(kaptas lian brakon)</span> Sinjoro episkopo, — ĉu estas kiel vi
diras?</p>

<p>EPISKOPO NIKOLAS<br>

Tŝŝ, ne miksu min en tiun aferon. <span class="staging">(malproksimiĝas)</span></p>

<p>IVAR BODDE<br>

Do mi tuj devas —! Dagfinn Bonde! Dagfinn! Dagfinn —! <span class="staging">(premas sin
tra la amaso ĉe la elirpordo)</span></p>

<p>EPISKOPO NIKOLAS<br>

<span class="staging">(simpatiante al <b>Gregorius Jonsson</b>)</span> Neniu tago sen domaĝo al iu pri
havaĵo aŭ libereco!</p>

<p>GREGORIUS JONSSON<br>

Pri kiu nun?</p>

<p>EPISKOPO NIKOLAS<br>

Povra maristo, — Jostein Tamb ŝajnas al mi, ke oni nomis lin.</p>

<p>GREGORIUS JONSSON<br>

Jostein —?</p>

<p>EPISKOPO NIKOLAS<br>

Dagfinn Bonde volas malpermesi al li forveli.</p>

<p>GREGORIUS JONSSON<br>

Ĉu Dagfinn volas malpermesi al li, vi diras?</p>

<p>EPISKOPO NIKOLAS<br>

Ĝuste nun li eliris.</p>

<p>GREGORIUS JONSSON<br>

Pardonu min, sinjoro, mi devas rapidiĝi —</p>

<p>EPISKOPO NIKOLAS<br>

Jes, faru tion, bona vasalo! — Dagfinn Bonde estas tiom
ekfurioza.</p>

<p class="staging">(<b>Gregorius Jonsson</b> rapidegas elen dekstre inter la restanta
ĉeestantaro; nur <b>Skule jarlo</b> kaj <b>episkopo Nikolas</b> restas en la
halo.)</p>

<p>SKULE JARLO<br>

<span class="staging">(paŝas en pensoj tien kaj reen; subite li kvazaŭ vekiĝas; li
rigardas ĉirkaŭe kaj diras:)</span> Kiel silente subite fariĝis.</p>

<p>EPISKOPO NIKOLAS<br>

La reĝo eliris.</p>

<p>SKULE JARLO<br>

Kaj ĉiuj homoj sekvis lin.</p>

<p>EPISKOPO NIKOLAS<br>

Ĉiuj krom Vi.</p>

<p>SKULE JARLO<br>

Estas io granda, tio, esti reĝo.</p>

<p>EPISKOPO NIKOLAS<br>

<span class="staging">(singarde)</span> Ĉu Vi ŝatus provi tion, jarlo?</p>

<p>SKULE JARLO<br>

<span class="staging">(ridetas serioze)</span> Mi <em>estas</em> provinta tion; ĉiun dormgravedan
nokton mi estas reĝo en Norvegio.</p>

<p>EPISKOPO NIKOLAS<br>

Sonĝoj avertas.</p>

<p>SKULE JARLO<br>

Ili ankaŭ tentas.</p>

<p>EPISKOPO NIKOLAS<br>

Apenaŭ Vin. Pasinte, tion mi povas kompreni; — sed nun, kiam Vi
havas la trionon de la regno, regas kiel la unua viro en la lando kaj
estas la patro de la reĝino —</p>

<p>SKULE JARLO<br>

Pleje nun, — pleje nun.</p>

<p>EPISKOPO NIKOLAS<br>

Nenion kaŝu! Konfesu; ĉar Vi certe portas grandan suferon.</p>

<p>SKULE JARLO<br>

Pleje nun, kiel mi diras. <em>Tio</em> estas la granda kondamno, kiu
premkuŝas sur mia vivo; stari tiel proksime al la stato plej alta —
nur fenda faŭko disigas — salto transen, — aliflanke estas reĝa
nomo kaj purpura mantelo kaj trono kaj potenco kaj ĉio; ĉiun tagon
mi havas tion antaŭ la okuloj — sed neniam transvenos.</p>

<p>EPISKOPO NIKOLAS<br>

Vere, vere, jarlo.</p>

<p>SKULE JARLO<br>

Kiam ili elektis Guthorm Sigurdsson kiel reĝon, mi estis en la plena
forto de mia juneco; tiam estis kvazaŭ laŭte kriis en mi: For, tiu
infano, — <em>mi</em> estas la matura, forta viro! — sed Guthorm estis
filo de reĝo; estis faŭko inter mi kaj la trono.</p>

<p>EPISKOPO NIKOLAS<br>

Vi ne kuraĝis —</p>

<p>SKULE JARLO<br>

Poste Erling Steinvegg salutiĝis kiel reĝo de la Slittungoj. Tiam
denove kriis ene en mi: Skule estas pli granda estro ol Erling
Steinvegg! Sed mi estus devinta rompi kun la Birkibejnoj; — <em>tio</em>
estis la faŭko tiam.</p>

<p>EPISKOPO NIKOLAS<br>

Kaj Erling fariĝis reĝo de la Slittungoj, kaj poste por la
Ribbungoj, kaj Vi atendis!</p>

<p>SKULE JARLO<br>

Mi atendis la morton de Guthorm.</p>

<p>EPISKOPO NIKOLAS<br>

Kaj Guthorm mortis, kaj Inge Bårdsson, Via frato, fariĝis reĝo.</p>

<p>SKULE JARLO<br>

Jen mi atendis la morton de mia frato. Li estis malsana ekde la unua
paŝo; ĉiun matenon, kiam ni renkontiĝis por la sankta meso, mi
sidis kaŝrigardante, ĉu la malsano ne estus pli grava. Ĉiu ektiro
de doloro pasanta sur lia vizaĝo estis por mi kiel bloveto en la
velo kaj portis min pli proksimen al la trono. Ĉiu ĝemspiro kiu
malakrigis lian suferon kaj angoron, sonis por mi kiel korno kaj
klariono fore sub la deklivoj, kiel mesaĝoj venantaj de fore por
anonci, ke nun mi devus preni la regadon. Tiel mi elŝiris kun radiko
kaj fibroj ĉiun koran fratan penson; kaj Inge mortis, kaj Håkon
venis, — kaj la Birkibejnoj prenis <em>lin</em> kiel reĝon.</p>

<p>EPISKOPO NIKOLAS<br>

Kaj Vi atendis.</p>

<p>SKULE JARLO<br>

Ŝajnis al mi, ke devus veni helpo de supre. Mi sentis la reĝan
forton en mi, kaj mi maljuniĝis; ĉiu tago kiu pasis, estis tago,
kiu preniĝis el mia vivotasko. Ĉiun vesperon mi pensis: Morgaŭ
okazos mirakla signo, kiu faligos lin kaj metos min sur la vakan
seĝon.</p>

<p>EPISKOPO NIKOLAS<br>

Malgranda estis tiam la potenco de Håkon; li estis nur infano; mankis
nur paŝo, nenio pli, sed Vi ne alpaŝis.</p>

<p>SKULE JARLO<br>

Tiu paŝo tamen estis granda; ĝi estus min disigita de mia tuta
parencaro kaj ĉiuj miaj amikoj.</p>

<p>EPISKOPO NIKOLAS<br>

Jes <em>jen</em> la afero, Skule jarlo, — <em>jen</em> la malbeno, kiu estas
kuŝinta super Via vivo. Vi volas havi ĉiujn vojojn malfermaj en
ekstrema bezono, — Vi ne kuraĝas rompi ĉiujn pontojn, kaj nur
reteni unu, defendi nur tiun, kaj venki aŭ fali <em>tie</em>. Vi metas
kaptilojn por Via malamiko, Vi konstruas kaptilon por lia piedo, kaj
pendigas akrajn glavojn super lian kapon, Vi ŝutas venenon en ĉiuj
pelvoj, kaj Vi elmetis centojn da retoj; sed se li riskos kaptiĝi en
unu el ili, Vi ne kuraĝas tiri la ŝnuron; se li etendas la manon
por la veneno, Vi opinias, ke estas pli sekure se li falos sub la
glavo; se eblas kapti lin matene, Vi trovas, ke estos pli bone ke
okazu vespere.</p>

<p>SKULE JARLO<br>

<span class="staging">(rigardas lin serioze)</span> Kaj kion Vi volus fari, sinjoro episkopo?</p>

<p>EPISKOPO NIKOLAS<br>

Ne parolu pri mi; mia tasko estas ĉarpenti la reĝajn seĝojn en ĉi
tiu lando, ne sidi tie supre estrante popolon kaj regnon.</p>

<p>SKULE JARLO<br>

<span class="staging">(post mallonga paŭzo)</span> Respondu al mi pri io, estimata sinjoro, sed
respondu en vero. Kial Håkon tiel senskue antaŭeniras sur la rekta
vojo? Li ne estas pli klera ol Vi, ne pli kuraĝa ol mi.</p>

<p>EPISKOPO NIKOLAS<br>

Kiu faras la plej grandan agon en la mondo?</p>

<p>SKULE JARLO<br>

Tion faras la plej elstara viro.</p>

<p>EPISKOPO NIKOLAS<br>

Sed kiu estas la plej elstara viro?</p>

<p>SKULE JARLO<br>

La plej kuraĝa.</p>

<p>EPISKOPO NIKOLAS<br>

Tion diras la estro. Pastro dirus la plej kredanta, — saĝulo dirus,
ke estas la plej sperta. Sed estas neniu el ili, jarlo. La plej
<em>feliĉa</em> viro estas la plej granda. La plej granda estas tiu, kiu
faras la plej grandajn agojn; <em>li</em>, al kiu la postuloj de la epoko
venas kiel en ardo, naskas pensojn, kiujn li mem ne komprenas, kaj
kiuj montras al li la vojon, kies celon li mem ne konas, sed kiun li
tamen iras, kaj <em>devas</em> iri, ĝis li aŭdas la popolon krii en ĝojo,
kaj li ĉirkaŭrigardas gapante kaj mire, kaj komprenas, ke li faris
grandfaron.</p>

<p>SKULE JARLO<br>

Jes, en tio estas la neskuebla certeco de Håkon.</p>

<p>EPISKOPO NIKOLAS<br>

Estas <em>tio</em>, kion la romanoj nomis <i lang="la">ingenium</i>. — Mi ne estas precipe
lerta en latino; sed tio nomiĝas <i lang="la">ingenium</i>.</p>

<p>SKULE JARLO<br>

<span class="staging">(unue pensema; poste en kreskanta eksciteco)</span> Håkon estus kreita el
alia materialo ol mi? Estus el la feliĉuloj? — Jes, ĉu ne ĉio
prosperas por li? Ĉu ne ĉio adaptiĝas al la plej bona por li? Eĉ
la kamparano tion spertas; li diras, ke la arboj du fojojn portas
fruktojn, kaj la birdoj kovas ovojn du fojojn ĉiun someron dum Håkon
estas reĝo. La vilaĝaro en Vermlando, kiun li brulrabis, ĝi kuŝas
brilanta kun novkonstruitaj domoj, kaj la grenspikoj sur ĉiuj kampoj
svingiĝas peze en la vento. Estas kvazaŭ la sango kaj la cindro
sterkigas tie, kie Håkon tramarŝas militire; estas kvazaŭ la
Sinjoro kovras per rikoltaĵo, kion Håkon subtretis; estas kvazaŭ la
sanktaj potencoj rapidigas sin forigi ĉiun pekon post li. Kaj kiel
facile li ja fariĝis reĝo! Li bezonis, ke Inge mortus frue, kaj
Inge mortis; li bezonis protekton kaj defendon, kaj liaj viroj
protektis kaj defendis lin; li bezonis feran fajropruvon, kaj lia
patrino venis kaj portis ĝin por li.</p>

<p>EPISKOPO NIKOLAS<br>

<span class="staging">(en senvola ekkrio)</span> Sed ni — ni du —!</p>

<p>SKULE JARLO<br>

Vi?</p>

<p>EPISKOPO NIKOLAS<br>

Jes Vi — Vi do!</p>

<p>SKULE JARLO<br>

Håkon havas la rajton, episkopo.</p>

<p>EPISKOPO NIKOLAS<br>

Li havas la rajton, ĉar li estas la feliĉulo; — la plej granda
feliĉo estas <em>tiu</em>, havi la rajton. Sed per kiu rajto ricevis Håkon
la rajton, kaj ne Vi?</p>

<p>SKULE JARLO<br>

<span class="staging">(post mallonga paŭzo)</span> Estas aferoj pri kiuj mi volas preĝi al Dio,
ke li savu min el pensoj pri ili.</p>

<p>EPISKOPO NIKOLAS<br>

Ĉu Vi neniam vidis bildon en la Kristpreĝejo en Nidaros? Ĝi
prezentas la diluvon, kiu kreskas kaj superakvigas ĉiujn montojn, ke
restas nur unu pinto. Tie supren grimpas tuta parencaro, patro kaj
patrino kaj filo kaj edzino de filo kaj infanoj; — kaj la filo tiras
la patron malsupren en la inundan akvon por gajni starejon, kaj li
volas malsuprentiri ankaŭ la patrinon, — kaj edzinon kaj ĉiujn
infanojn, por atingi supren mem; — ĉar tie supre estas piedlarĝa
spaco; <em>tie</em> li povas teni sin horon. — Tiu, jarlo, estas la sagao
de la saĝeco, kaj la sagao de ĉiu saĝulo.</p>

<p>SKULE JARLO<br>

Sed la rajto!</p>

<p>EPISKOPO NIKOLAS<br>

La filo <em>havis</em> la rajton. Li havis forton kaj deziron vivi; — sekvu
vian deziron kaj uzu vian kapablon, tiun rajton havas ĉiuj.</p>

<p>DUKO SKULE<br>

Al tio, kio bona estas, jes.</p>

<p>EPISKOPO NIKOLAS<br>

Ludado kun vortoj! Ne ekzistas bono kaj malbono, ne supre kaj
malsupre, ne alte kaj malalte. Tiajn vortojn Vi devas forgesi; alie
Vi neniam faros la lastan paŝon, neniam saltas trans la faŭkon.
<span class="staging">(mallaŭte kaj insiste)</span> Vi ne devas malami aron aŭ aferon, ĉar la
aro aŭ la afero volas <em>tion ĉi</em> kaj ne <em>tion</em>; sed Vi malamu ĉiun
viron en la aro, ĉar li kontraŭas Vin; kaj Vi malamu ĉiujn tiujn,
kiuj staras subtene al afero, ĉar la afero ne antaŭenigas Vian
volon. Ĉio, kion Vi povas uzi, estas bona, — ĉio, kio metas
transversajn trunkojn sur Vian vojon, estas malbona.</p>

<p>DUKO SKULE<br>

<span class="staging">(rigardas antaŭ si pripensante)</span> Kiom mi ja pagis por tiu reĝa
seĝo, al kiu mi tamen ne atingis — kaj kiom li pagis por ĝi, li,
kiu nun sidas tie sekura! Mi estis juna kaj forlasis mian belan
sekretan amon, por edzigi min en potencan parencaron. Mi preĝis al
la sanktuloj, ke doniĝu al mi filon, — mi ekhavis nur filinojn.</p>

<p>EPISKOPO NIKOLAS<br>

<em>Håkon</em> ricevas filojn, jarlo, — nur vidu!</p>

<p>DUKO SKULE<br>

<span class="staging">(iras al la fenestro dekstre)</span> Jes, — ĉio adaptiĝas por Håkon.</p>

<p>EPISKOPO NIKOLAS<br>

<span class="staging">(sekvas lin)</span> Kaj Vi, Vi volas lasi Vin mallibera forpeli de la
feliĉo Vian tutan vivon! Ĉu Vi estas blinda? Ĉu Vi ne vidas, ke
estas pli forta potenco ol la Birkibejnoj, kiuj staras malantaŭ
Håkon kaj favoras lian agon? Li ricevas la helpon de supre, de tiuj,
kiuj estas Viaj enviantoj ekde la naskiĝo! Kaj por tiuj enviantoj Vi
kurbas Vin! Ekstaru, viro; ĝibigu la dorson! Por kio Vi alie ricevis
Vian nebrideblan animon? Memoru, ke la unua farego en la mondo
fariĝis de iu, kiu ekstaris kontraŭ potencan regnon!</p>

<p>DUKO SKULE<br>

Kiu?</p>

<p>EPISKOPO NIKOLAS<br>

La anĝelo kiu ekstaris kontraŭ la lumon!</p>

<p>DUKO SKULE<br>

Kaj kiu ĵetiĝis en la faŭkon de la abismo —</p>

<p>EPISKOPO NIKOLAS<br>

<span class="staging">(sovaĝe)</span> Kaj kreis regnon tie, kaj fariĝis reĝo, potenca reĝo, —
pli potenca ol kiu ajn el la miloj da — jarloj tie supre! <span class="staging">(falglitas
sur la benkon apud la trinkotablo)</span></p>

<p>DUKO SKULE<br>

<span class="staging">(rigardas lin longe, kaj diras:)</span> Episkopo Nikolas, ĉu Vi estas io
pli aŭ io malpli ol homo?</p>

<p>EPISKOPO NIKOLAS<br>

<span class="staging">(ridetas)</span> Mi estas en stato de senkulpeco; mi ne konas diferencon
inter bono kaj malbono.</p>

<p>DUKO SKULE<br>

<span class="staging">(duone al si mem)</span> Kial ili metis min en la mondon, se ili ne volis
ordigi la vivon pli bone por mi? Håkon tiel firme kaj neskueble fidas
sin mem; — ĉiuj liaj viroj firme kaj neskueble fidas lin —</p>

<p>EPISKOPO NIKOLAS<br>

Mutiĝu pri tio ke Vi ne havas tian fidon en Vi mem! Parolu kvazaŭ
Vi ĝin havas; ĵuru laŭte kaj sankte, ke Vi havas ĝin, — kaj
ĉiuj fidos Vin.</p>

<p>DUKO SKULE<br>

Se mi havus filon! Se mi havus filon, kiu povus preni la grandan
heredon post mi!</p>

<p>EPISKOPO NIKOLAS<br>

<span class="staging">(vigle)</span> Jarlo, — se Vi havus filon?</p>

<p>DUKO SKULE<br>

Mi neniun havas.</p>

<p>EPISKOPO NIKOLAS<br>

Håkon ricevos filojn.</p>

<p>DUKO SKULE<br>

<span class="staging">(pugnigas la manojn)</span> — kaj estas reĝe naskita!</p>

<p>EPISKOPO NIKOLAS<br>

<span class="staging">(ekstaras)</span> Jarlo, — se li ne tia estus?</p>

<p>DUKO SKULE<br>

Li tion ja pruvis; la fera fajropruvo —</p>

<p>EPISKOPO NIKOLAS<br>

Kaj se li tia ne estus — spite al la fajropruvo?</p>

<p>DUKO SKULE<br>

Ĉu vi volas diri, ke Dio mensogis, kiam li sukcesigis la
fajropruvon?</p>

<p>EPISKOPO NIKOLAS<br>

Por kio Inga el Vartejg kuraĝis provoki Dian verdikton?</p>

<p>DUKO SKULE<br>

Ke tiu infano, kiun ŝi naskis oriente en Borgarsyssel, estas filo
de Håkon Sverrisson.</p>

<p>EPISKOPO NIKOLAS<br>

<span class="staging">(kapsignas, ĉirkaŭrigardas kaj diras mallaŭte:)</span> Kaj se nun reĝo
Håkon ne estus tiu infano?</p>

<p>DUKO SKULE<br>

<span class="staging">(ektretas paŝon malantaŭen)</span> Ĉiopova —! <span class="staging">(regas sin)</span>
Nepenseble.</p>

<p>EPISKOPO NIKOLAS<br>

Aŭskultu al mi, jarlo. Mi havas sepdek ses jarojn; komencas
malsupren dekliviĝi nun por mi, kaj tiun ĉi aferon mi ne kuraĝas
kunporti tien transen —</p>

<p>DUKO SKULE<br>

Parolu, parolu! Ĉu li ne estas filo de Håkon Sverrisson?</p>

<p>EPISKOPO NIKOLAS<br>

Aŭskultu min. Ne estis konatigite, kiam Inga estis graveda. Håkon
Sverrisson estis ĵus mortinta, kaj verŝajne ŝi timis Inge
Bårdsson, kiu tiam estis reĝo, kaj Vin, — nu ja, ankaŭ la Baglojn,
mi opinias. Ŝi naskis sekrete en la domo de Trond pastro, oriente en
la komunumo de Heggen, kaj naŭ tagojn poste ŝi veturis hejmen; sed
la reĝa infano restis tutan jaron ĉe la pastro, kaj ŝi ne kuraĝis
atenti pri ĝi, kaj neniu escepte de Trond kaj liaj du filoj ion
sciis.</p>

<p>DUKO SKULE<br>

Nu ja, — kaj sekve?</p>

<p>EPISKOPO NIKOLAS<br>

Kiam la infano estis jaraĝa, ne eblis plu subteni la sekreton. Inga
malkaŝis la aferon al Erlend el Husaby, — maljuna Birkibejno de la
tempo de Sverre — Vi scias.</p>

<p>DUKO SKULE<br>

<em>Nu</em>?</p>

<p>EPISKOPO NIKOLAS<br>

Li kaj aliaj estroj el la Opplandoj prenis la infanon, iris mezvintre
trans la montaron kun ĝi, kaj portis ĝin al la reĝo, kiu tiam
sidis en Nidaros.</p>

<p>DUKO SKULE<br>

Kaj Vi tamen povas diri, ke —?</p>

<p>EPISKOPO NIKOLAS<br>

Komprenu! Granda danĝero estus por simpla pastro eduki reĝan
infanon. Tuj post kiam la infano naskiĝis, li tial konfesis al unu
el siaj superuloj en la eklezio, kaj demandis lian konsilon. Tiu lia
superulo ordonis al Trond sekrete interŝanĝi du infanojn, sendi la
ĝustan reĝan filon al sekura loko, kaj doni al Inga la malĝustan,
se ŝi aŭ la Birkibejnoj poste postulus la reĝan filon.</p>

<p>DUKO SKULE<br>

<span class="staging">(ekcitita)</span> Kaj kiu estis tiu hundo, kiu donis tian konsilon?</p>

<p>EPISKOPO NIKOLAS<br>

Estis mi.</p>

<p>DUKO SKULE<br>

Vi? Jes, Vi ĉiam malamis la parencaron de Sverre.</p>

<p>EPISKOPO NIKOLAS<br>

Ŝajnis al mi malsekure por la reĝa filo veni inter Viajn
manojn.</p>

<p>DUKO SKULE<br>

Sed la pastro?</p>

<p>EPISKOPO NIKOLAS<br>

Promesis fari, kiel mi ordonis.</p>

<p>DUKO SKULE<br>

<span class="staging">(kaptas lian brakon)</span> Kaj Håkon estas la malĝusta?</p>

<p>EPISKOPO NIKOLAS<br>

Se la pastro tenis sian promeson.</p>

<p>DUKO SKULE<br>

<em>Se</em> li tenis ĝin?</p>

<p>EPISKOPO NIKOLAS<br>

Trond pastro forvojaĝis el la lando la saman vintron, kiam la infano
venis al reĝo Inge. Li vojaĝis al la tombo de Tomas Beckett, kaj
poste restis en Anglio ĝis sia morto..</p>

<p>DUKO SKULE<br>

Li forvojaĝis el la lando, Vi diras! Do li interŝanĝis la
infanojn, kaj timis venĝon de la Birkibejnoj.</p>

<p>EPISKOPO NIKOLAS<br>

Aŭ li <em>ne</em> interŝanĝis ilin, kaj timis venĝon de <em>mi.</em></p>

<p>DUKO SKULE<br>

Pri kiu ebleco kredas Vi?</p>

<p>EPISKOPO NIKOLAS<br>

Ambaŭ eblecoj estas same kredeblaj.</p>

<p>DUKO SKULE<br>

Sed la filoj de la pastro kiujn Vi menciis?</p>

<p>EPISKOPO NIKOLAS<br>

Ili vojaĝis kun la krucmilitantoj al la sankta lando.</p>

<p>DUKO SKULE<br>

Kaj neniu aŭdis ion pri ili poste?</p>

<p>EPISKOPO NIKOLAS<br>

Jes.</p>

<p>DUKO SKULE<br>

Kie ili estas?</p>

<p>EPISKOPO NIKOLAS<br>

Ili dronis en la Greka Maro forvojaĝante.</p>

<p>DUKO SKULE<br>

Kaj Inga —?</p>

<p>EPISKOPO NIKOLAS<br>

Nenion scias, nek pri la konfeso de la pastro, nek pri mia
konsilo.</p>

<p>DUKO SKULE<br>

Ŝia infano havis nur naŭ tagojn, kiam ŝi forlasis ĝin, Vi
diris?</p>

<p>EPISKOPO NIKOLAS<br>

Jes; kaj la infano, kiun ŝi revidis, estis pli ol unujara —</p>

<p>SKULE JARLO<br>

Do estas neniu en la mondo, kiu povas lumigi en tio ĉi! <span class="staging">(paŝadas
forte kelkajn fojojn tien kaj reen)</span> Ĉiopova Dio, ĉu tio povas esti
vero? Håkon — la reĝo — li, kiu regas la tutan landon kaj regnon,
li ne estus la alodnaskito! — Kaj kial tio ne estas sufiĉe
kredebla? Ĉu ne ĉiu sukceso mirinde sekvis lin, — — kial ne ankaŭ
tio, preniĝi kiel infano el dometo de povra kamparano kaj metiĝi en
lulilon de la reĝa infano —</p>

<p>EPISKOPO NIKOLAS<br>

Dum la tuta popolo kredas, ke li estas la filo de la reĝo —</p>

<p>SKULE JARLO<br>

Sed <em>li mem</em> kredas tion, episkopo, — <em>tio</em> estas lia vera feliĉo,
<em>tio</em> estas lia zono de forto! <span class="staging">(iras al la fenestro)</span> Jen vidu, kiel
bele li sidas sur la ĉevalo, Neniu sidas kiel li. Ridiĝas kaj
brilas en liaj okuloj; li rigardas elen en la tagon, kvazaŭ li scius
sin kreita por iri antaŭen, ĉiam antaŭen. <span class="staging">(turnas sin al la
episkopo)</span> Mi estas reĝa brako, eble ankaŭ reĝa kapo; sed li estas
la tuta reĝo.</p>

<p>EPISKOPO NIKOLAS<br>

Kaj eble tamen ne estas.</p>

<p>SKULE JARLO<br>

Ne, — eble tamen ne.</p>

<p>EPISKOPO NIKOLAS<br>

<span class="staging">(metas la manon sur lian ŝultron)</span> Jarlo, aŭskultu min —</p>

<p>SKULE JARLO<br>

<span class="staging">(daŭrigas elrigardi)</span> Tie sidas la reĝino. Håkon parolas dolĉe al
ŝi; ŝi fariĝas ruĝa kaj pala laŭvice el ĝojo. Li prenis ŝin
edzine, ĉar estis saĝe elekti la filinon de la plej potenca viro en
la lando. Ne ekzistis tiam varma penso por ŝi en lia koro; — sed
tio venos; al Håkon sekvas la feliĉo. Ŝi lumos super lia vivo —
<span class="staging">(haltas kaj ekkrias en surprizo)</span> Kio estas <em>tio?</em></p>

<p>EPISKOPO NIKOLAS<br>

Kio?</p>

<p>SKULE JARLO<br>

Dagfinn Bonde fortege rompis tra la amaso, kiu staras ĉirkaŭe. Nun
li donas iun mesaĝon al la reĝo.</p>

<p>EPISKOPO NIKOLAS<br>

<span class="staging">(rigardas elen malantaŭ la jarlo)</span> Aspekte Håkon fariĝas kolera; —
ĉu ne? Li pugnigas la manon —</p>

<p>SKULE JARLO<br>

Li rigardas ĉi tien, — kio tio povas esti? <span class="staging">(volas eliri)</span></p>

<p>EPISKOPO NIKOLAS<br>

<span class="staging">(retenas lin)</span> Jarlo, aŭskultu, — troviĝus maniero certiĝi pri la
rajto de Håkon.</p>

<p>SKULE JARLO<br>

Maniero, Vi diras?</p>

<p>EPISKOPO NIKOLAS<br>

Antaŭ sia morto Trond pastro redaktis leteron pri sia agado, kaj
prenis sakramenton sur tio, ke estas vero, kion li tie skribis.</p>

<p>SKULE JARLO<br>

Kaj tiu letero, — kompatema Dio, — kie ĝi estas?</p>

<p>EPISKOPO NIKOLAS<br>

Vi devas do scii, ke — <span class="staging">(rigardas al la pordo)</span> Tŝŝ, la reĝo
venas.</p>

<p>SKULE JARLO<br>

La letero, episkopo, — la letero!</p>

<p>EPISKOPO NIKOLAS<br>

Jen la reĝo.</p>

<p class="staging">(<b>Håkon</b> envenas, sekvata de sia hirdo kaj multaj gastoj. Tuj
poste <b>Margrete</b> aperas; ŝi estas en tima emocio, kaj volas
rapidiĝi al la reĝo, sed malhelpiĝas de <b>sinjorino Ragnhild</b>, kiu
kune kun aliaj virinoj akompanis ŝin. <b>Sigrid</b> tenas sin iom aparte
en la fono. La viroj de la jarlo aspektas maltrankvile, kaj ariĝas
dekstraflanke, kie <b>Skule</b> staras, tamen iom malantaŭe.)</p>

<p>HÅKON<br>

<span class="staging">(en forta interna ekscito)</span> Skule jarlo, kiu estas reĝo en ĉi tiu
lando?</p>

<p>SKULE JARLO<br>

Ĉu kiu estas reĝo?</p>

<p>HÅKON<br>

Tiel mi demandis. Mi havas la nomon de reĝo, sed kiu havas la reĝan
potencon?</p>

<p>SKULE JARLO<br>

La reĝa potenco devas esti tie, kie estas la reĝa rajto.</p>

<p>HÅKON<br>

Tiel devus esti; sed ĉu estas tiel?</p>

<p>SKULE JARLO<br>

Ĉu Vi asignas min antaŭ tribunalo?</p>

<p>HÅKON<br>

Mi faras; ĉar tiun rajton mi havas antaŭ ĉiu homo en la regno.</p>

<p>SKULE JARLO<br>

Mi fidas, ke mi povas respondeci por miaj faroj.</p>

<p>HÅKON<br>

Bone por ĉiuj, se tiel estas. <span class="staging">(suprenpaŝas ŝtupon kie staras la
reĝa seĝo, kaj subtenas sin al la seĝobrako)</span> Jen mi staras kiel
Via reĝo kaj demandas: Ĉu Vi scias, ke Jon jarlo en la Orkadoj
faris insurekcion kontraŭ min?</p>

<p>SKULE JARLO<br>

Jes.</p>

<p>HÅKON<br>

Ke li rifuzas pagi al mi la imposton?</p>

<p>SKULE JARLO<br>

Jes.</p>

<p>HÅKON<br>

Kaj ĉu estas vero, ke Vi sinjoro jarlo, hodiaŭ sendis leteron al
li?</p>

<p>SKULE JARLO<br>

Kiu diras tion?</p>

<p>IVAR BODDE<br>

Mi diras.</p>

<p>DAGFINN BONDE<br>

Jostein Tamb ne kuraĝis rifuzi kunpreni ĝin, ĉar la reĝa sigelo
surestis.</p>

<p>HÅKON<br>

Vi skribas al la malamikoj de la reĝo, kaj surmetas la reĝan
sigelon, kvankam la reĝo ne scias, kio tie estas skribita!</p>

<p>SKULE JARLO<br>

Tiel mi faris dum multaj jaroj kun Via aprobo.</p>

<p>HÅKON<br>

Jes, kiam mi estis sub Via kuratoreco.</p>

<p>SKULE JARLO<br>

Neniam Vi havis damaĝon pro tio. Jon jarlo skribis al mi, kaj petis
mian intervenon; li proponis interkonsenton, sed sur malhonestaj
kondiĉoj por la reĝo. La militiro al Vermlando ĝene premis Vian
animon; se Vi mem agus nun, Jon jarlo forsavus sin tro facile, — mi
povas pli bone ordigi la aferon.</p>

<p>HÅKON<br>

Vi deziris ordigi la aferon mem. — Kaj kion Vi respondis?</p>

<p>SKULE JARLO<br>

Legu mian leteron.</p>

<p>HÅKON<br>

Donu ĝin!</p>

<p>SKULE JARLO<br>

Mi pensis, ke Vi havas ĝin?</p>

<p>DAGFINN BONDE<br>

Vi certe scias pli ĝuste ol tiel. Gregorius Jonsson estis pli
rapidpieda. Kiam ni venis sur la ŝipon, la letero estis
malaperinta.</p>

<p>SKULE JARLO<br>

<span class="staging">(turnas sin al <b>Gregorius Jonsson</b>)</span> Sinjoro vasalo, donu la leteron
al la reĝo.</p>

<p>GREGORIUS JONSSON<br>

<span class="staging">(alproksimiĝas maltrankvila)</span> Aŭskultu min —!</p>

<p>SKULE JARLO<br>

Kio nun?</p>

<p>GREGORIUS JONSSON<br>

<span class="staging">(mallaŭte)</span> Vi memoras, ke tie estis akraj vortoj pri la reĝo.</p>

<p>SKULE JARLO<br>

Pri ili mi scias respondi. La leteron!</p>

<p>GREGORIUS JONSSON<br>

Mi ne havas ĝin.</p>

<p>SKULE JARLO<br>

Vi ne havas ĝin!</p>

<p>GREGORIUS JONSSON<br>

Dagfinn Bonde estis tuj ĉe niaj kalkanoj. Mi kaptis la leteron de
Jostein Tamb, ligis ŝtonon al ĝi —</p>

<p>SKULE JARLO<br>

Nu?</p>

<p>GREGORIUS JONSSON<br>

Ĝi nun kuŝas sur la fundo de la fjordo.</p>

<p>SKULE JARLO<br>

Malbone — malbone Vi jen agis.</p>

<p>HÅKON<br>

Mi atendas la leteron, sinjoro jarlo!</p>

<p>SKULE JARLO<br>

Mi ne povas elmeti ĝin.</p>

<p>HÅKON<br>

Vi <em>ne povas?</em></p>

<p>SKULE JARLO<br>

<span class="staging">(faras paŝon pli proksimen al la reĝo)</span> Mi estas tro fiera por
ekskuzi min per tio, kion Viaj viroj nomus preteksto —</p>

<p>HÅKON<br>

<span class="staging">(regas sian ekflamiĝan koleron)</span> Kaj jen kio? —</p>

<p>SKULE JARLO<br>

Mallonge kaj bone; — mi ne elmetas ĝin; — mi <em>ne volas</em> elmeti
ĝin.</p>

<p>HÅKON<br>

Vi do spitas min!</p>

<p>SKULE JARLO<br>

Se ne povas alie esti, — nu ja, mi spitas Vin.</p>

<p>IVAR BODDE<br>

<span class="staging">(forte)</span> Nun, sinjoro reĝo, nun mi pensas, ke neniu bezonas pli da
atestoj!</p>

<p>DAGFINN BONDE<br>

Ne, nun mi pensas, ke Vi konas la temperamenton de la jarlo.</p>

<p>HÅKON<br>

<span class="staging">(malvarme al la jarlo)</span> Bonvolu doni la reĝan sigelon al Ivar
Bodde.</p>

<p>MARGRETE<br>

<span class="staging">(rapidas kun plektitaj manoj al la podio, kie staras la reĝo)</span> Håkon,
estu mia milda kaj indulgema edzo!</p>

<p>HÅKON<br>

<span class="staging">(faras ordonan brakmovon al ŝi; ŝi kaŝas sian vizaĝon en sian
vualon, kaj reen returnas al sia patrino.)</span></p>

<p>SKULE JARLO<br>

<span class="staging">(al <b>Ivar Bodde</b>)</span> Jen la reĝa sigelo.</p>

<p>IVAR BODDE<br>

Tio ĉi estus la lasta vespero de la festeno. Ĝi finiĝis per prema
doloro por la reĝo; sed devus iam tiel fini; kaj mi opinias, ke ĉiu
fidela viro devas ĝoji, ke okazis.</p>

<p>SKULE JARLO<br>

Kaj mi opinias, ke ĉiu fidela viro devas profunde koleriĝi, ke
pastro tiel ekstaras inter ni Birkibejnoj; — jes, Birkibejnoj, ĉar
mi estas Birkibejno samebone kiel la reĝo kaj liaj viroj. Mi estas
el la sama parencaro, la parencaro de Sverre, la reĝa parencaro, —
sed Vi, pastro, Vi starigis muron el malfido ĉirkaŭ la reĝo, kaj
baris min ekstere de li; tia estis Via ago dum multaj jaroj.</p>

<p>PÅL FLIDA<br>

<span class="staging">(incite al la ĉirkaŭstarantoj)</span> Viroj de la jarlo! Ĉu ni toleru
tiaĵon pli longe?</p>

<p>GREGORIUS JONSSON<br>

<span class="staging">(antaŭen)</span> Ne, ni ne povas kaj ne volas tion toleri. Nun tio devas
esti klare dirata, — neniu el la viroj de la jarlo povas servi la
reĝon kun plena fido kaj amo, tiom longe ke Ivar Bodde paŝadas en
la reĝa korto incitante galon inter ni.</p>

<p>PÅL FLIDA<br>

Pastro! Mi minacas vin pri vivo kaj membroj, kie ajn kie mi renkontos
vin, sur libera kampo, surŝipe, aŭ en nesankta domo!</p>

<p>MULTAJ JARLANOJ<br>

Ankaŭ mi! Ankaŭ mi! Vi estu senpaca por ni!</p>

<p>IVAR BODDE<br>

Dio malpermesu, ke mi staru inter la reĝo kaj tiom multaj potencaj
estroj. — Håkon, mia alta sinjoro, mi scias en mi mem, ke mi servis
Vin en plena fido. Pri la jarlo mi avertis Vin, tio estas vero; sed
se mi iam faris al li maljustecon, Dio devas pardoni min pri tio. Nun
ne estas io pli farenda por mi en la kortego; jen Via sigelo; prenu
ĝin en Viajn proprajn manojn; antaŭ longe ĝi estus devinta kuŝi
tie.</p>

<p>HÅKON<br>

<span class="staging">(kiu malsuprenpaŝis de la podio)</span> Vi restos!</p>

<p>IVAR BODDE<br>

Mi ne povas. La konscienco mordus kaj riproĉus min tagon kaj nokton,
se mi tion farus. Pli grandan malfeliĉon neniu homo povus kaŭzi en
ĉi tiuj tempoj, ol starigi sin inter la reĝo kaj la jarlo.</p>

<p>HÅKON<br>

Ivar Bodde, mi ordonas vin resti!</p>

<p>IVAR BODDE<br>

Eĉ se la sankta reĝo Olaf ekstarus el la arĝenta ĉerko, kaj
ordonis min resti, mi tamen devus foriri nun. <span class="staging">(metas la sigelon en la
manon de la reĝo)</span> Adiaŭ, mia nobla sinjoro! Dio progresigu kaj
benu viajn agojn! <span class="staging">(eliras dekstren tra la aro da homoj)</span></p>

<p>HÅKON<br>

<span class="staging">(sombra; al la jarlo kaj liaj viroj)</span> Jen mi perdis fidelan amikon pro
Vi; grandan rekompencon Vi devas oferti, se Vi volas ripari la
perdon.</p>

<p>SKULE JARLO<br>

Mi ofertas min mem kaj ĉiujn miajn.</p>

<p>HÅKON<br>

Mi preskaŭ timas, ke pli bezoniĝas. Mi nun bezonas arigi ĉirkaŭ
mi ĉiujn tiujn, kiujn mi povas plene fidi. Dagfinn Bonde, tuj sendu
mesaĝon norden al Hålogalando; Vegard Veradal estu reen vokata ĉi
tien.</p>

<p>DAGFINN BONDE<br>

<span class="staging">(kiu staris iom malantaŭe en interparolo kun vojaĝvestita viro, kiu
envenis, proksimiĝas, kaj diras skuita:)</span> Vegard ne povas veni,
sinjoro.</p>

<p>HÅKON<br>

El kio vi tion scias?</p>

<p>DAGFINN BONDE<br>

Ĵus estis mesaĝo pri li.</p>

<p>HÅKON<br>

Kion ĝi informas?</p>

<p>DAGFINN BONDE<br>

Ke Vegard Veradal estas mortigita.</p>

<p>MULTAJ VOĈOJ<br>

Mortigita!</p>

<p>HÅKON<br>

Kiu mortigis lin?</p>

<p>DAGFINN BONDE<br>

Andres Skjaldarband, la amiko de la jarlo.</p>

<p class="staging">(Mallonga paŭzo; la viroj flustras maltrankvile inter si.)</p>

<p>HÅKON<br>

Kie estas la sendito?</p>

<p>DAGFINN BONDE<br>

<span class="staging">(kondukas la viron antaŭen)</span> Jen, sinjoro reĝo.</p>

<p>HÅKON<br>

Kia kaŭzo estis por la mortigo?</p>

<p>SENDITO<br>

Tion neniu certe scias. Ili interparolis pri la laponia imposto, kaj
subite Andres eksaltis, kaj donis al li mortigan vundon.</p>

<p>HÅKON<br>

Ĉu antaŭe estis kverelo inter ili?</p>

<p>SENDITO<br>

Kelkfoje. Andres ofte diris, ke saĝa konsilanto elsude, skribis al
li, ke li estu kiel roko kaj siliko kontraŭ Vegard Veradal.</p>

<p>DAGFINN BONDE<br>

Ege strange; — antaŭ ol Vegard forvelis, li rakontis al mi, ke
saĝa konsilanto estis dirinta, ke <em>li</em> estu kiel roko kaj siliko
kontraŭ Andres Skjaldarband.</p>

<p>EPISKOPO NIKOLAS<br>

<span class="staging">(kraĉante)</span> Fi al tiaj konsilantoj!</p>

<p>HÅKON<br>

Ni ne volas plu esplori, el kiu radiko tio ĉi devenas. Du fidelaj
animoj mi perdis hodiaŭ. Mi povus plori por Vegard; sed ĉi tie
bezoniĝas pli ol ploro; nun estas pri vivo kontraŭ vivo. Sinjoro
jarlo, Andres Skjaldarband estas Via ĵurinta fidelulo; Vi ofertis al
mi helpon kiel rekompencon por Ivar Bodde. Mi persistas je Via vorto,
kaj atendas ke Vi volas efektivigi la punon por tiu ĉi krimo.</p>

<p>SKULE JARLO<br>

Malbonaj anĝeloj certe ekstaras inter ni du hodiaŭ. Al kiu ajn el
miaj viroj mi permesus, ke Vi venĝus pro la mortigo —</p>

<p>HÅKON<br>

<span class="staging">(streĉita)</span> Nu?</p>

<p>SKULE JARLO<br>

Sed ne al Andres Skjaldarband.</p>

<p>HÅKON<br>

<span class="staging">(ekscite)</span> Ĉu vi volas defendi la mortiginton?</p>

<p>SKULE JARLO<br>

<em>Tiun</em> mortiginton mi devas defendi.</p>

<p>HÅKON<br>

Kaj la kialo —?</p>

<p>SKULE JARLO<br>

Tiun neniu scios krom Dio en la ĉielo.</p>

<p>EPISKOPO NIKOLAS<br>

<span class="staging">(mallaŭte al <b>Dagfinn</b>)</span> Mi scias ĝin.</p>

<p>DAGFINN BONDE<br>

Kaj mi suspektas ĝin.</p>

<p>EPISKOPO NIKOLAS<br>

Diru nenion, bona Dagfinn!</p>

<p>HÅKON<br>

Jarlo, mi volas plej eble longe kredi, ke ne estas seriozo, kion Vi
jen diras al mi —</p>

<p>SKULE JARLO<br>

Se estus mia propra patro, kiun Andres Skjaldarband mortigus, li
tamen irus libere. Vi ne devas demandi pli.</p>

<p>HÅKON<br>

Bone. Do ni devas mem agi laŭ propra iniciativo!</p>

<p>SKULE JARLO<br>

<span class="staging">(kun esprimo de timo)</span> Reĝo! tio fariĝos sangoverŝo
ambaŭflanke!</p>

<p>HÅKON<br>

Do okazu; la puno estu plenumata.</p>

<p>SKULE JARLO<br>

Ĝi <em>ne</em> estu plenumata! — Ĝi ne <em>povas</em> esti plenumata!</p>

<p>EPISKOPO NIKOLAS<br>

Ne, en tio la jarlo pravas.</p>

<p>HÅKON<br>

Kaj tion Vi diras, honorinda sinjoro?</p>

<p>EPISKOPO NIKOLAS<br>

Andres Skjaldarband prenis la krucon.</p>

<p>HÅKON kaj SKULE JARLO<br>

Prenis la krucon!</p>

<p>EPISKOPO NIKOLAS<br>

Kaj estas jam forvelinta el la lando.</p>

<p>SKULE JARLO<br>

Bone estas tio por ni ĉiuj.</p>

<p>HÅKON<br>

La tago kliniĝas, la geedziĝa festeno nun finiĝu. Mi dankas Vin,
sinjoro jarlo, por ĉiu honoro, kiu estas al mi montrita en ĉi tiu
tempo. — Vi veturos al Nidaros, mi opinias?</p>

<p>SKULE JARLO<br>

Estas mia intenco.</p>

<p>HÅKON<br>

Kaj mi al Viken. — Se vi, Margrete, pli deziras resti ĉi tie en
Bergen, tion faru.</p>

<p>MARGRETE<br>

Kien vi velos, mi akompanos, ĝis vi tion malpermesos.</p>

<p>HÅKON<br>

Bone, do akompanu.</p>

<p>SIGRID<br>

Disiĝas nun la parencaro. <span class="staging">(genuas antaŭ <b>Håkon</b>)</span> Montru al mi
favoron, sinjoro reĝo!</p>

<p>HÅKON<br>

Ekstaru, sinjorino Sigrid; kion Vi petas estu plenumata.</p>

<p>SIGRID<br>

Mi ne povas akompani la jarlon al Nidaros. La monaĥinejo en Rejn
estos konsekrata; skribu al la ĉefepiskopo, — influu por ke mi
fariĝu abatino tie.</p>

<p>SKULE JARLO<br>

Vi, mia fratino?</p>

<p>HÅKON<br>

Vi volas preni la vualon!</p>

<p>SIGRID<br>

<span class="staging">(ekstaras)</span> Depost la sanga nokto en Nidaros, kiam okazis mia nupto,
kaj la Bagloj venis kaj morthakis mian fianĉon, kaj multajn centojn
kun li, dum la urbo brulis en ĉiuj anguloj, — tiam estis kvazaŭ la
sango kaj la fajro faris mian vidon malakra kaj estingita por la
ekstera mondo. Sed mi ekhavis forton por vidi tion, kion neniu alia
ekvidas, — kaj ion mi nun vidas — grandan tempon de teruro por la
lando!</p>

<p>SKULE JARLO<br>

<span class="staging">(ekscite)</span> Ŝi estas malsana! Ne atentu ŝin.</p>

<p>SIGRID<br>

Riĉa rikolto maturiĝos por li, kiu rikoltas en mallumo. Ĉiuj
virinoj en Norvegio havus nun nur unu solan taskon, — genui en
monaĥinejoj kaj en preĝejoj, kaj preĝi — preĝi tage kaj
nokte!</p>

<p>HÅKON<br>

<span class="staging">(skuita)</span> Ĉu estas aŭgurdoto aŭ anima malsano, kiu tiel
parolas?</p>

<p>SIGRID<br>

Adiaŭ, mia frato, — ni renkontiĝos ankoraŭ unu fojon.</p>

<p>SKULE JARLO<br>

<span class="staging">(senvole)</span> Kiam?</p>

<p>SIGRID<br>

<span class="staging">(mallaŭte kaj malrapide)</span> Kiam vi prenos la kronon; kiam estos granda
danĝero, — kiam vi bezonos min en via plej intensa mizero! <span class="staging">(eliras
dekstre kun <b>Margrete, sinjorino Ragnhild</b> kaj la virinoj)</span></p>

<p>HÅKON<br>

<span class="staging">(post mallonga paŭzo, tiras la glavon, kaj diras kun firma kaj
trankvila decido:)</span> Ĉiuj viroj de la jarlo faru ĵuron.</p>

<p>SKULE JARLO<br>

<span class="staging">(ekscitite)</span> Ĉu <em>tio</em> estas via firma decido! <span class="staging">(preskaŭ petante)</span>
Reĝo <em>Håkon</em>, tion ne faru!</p>

<p>HÅKON<br>

Neniu jarlano forvelu de Bergen, antaŭ ol li estos ĵurinta fidon al
la reĝo. <span class="staging">(foriras kun sia hirdo. Ĉiuj escepte de la episkopo kaj la
jarlo sekvas)</span></p>

<p>EPISKOPO NIKOLAS<br>

Li tuŝis Vin per maldolĉaj manoj hodiaŭ.</p>

<p>SKULE JARLO<br>

<span class="staging">(silentas kaj rigardas konsternita post la reĝon)</span></p>

<p>EPISKOPO NIKOLAS<br>

<span class="staging">(pli forte)</span> Kaj eble li tamen ne estas reĝe naskita.</p>

<p>SKULE JARLO<br>

<span class="staging">(turnas sin subite en forta eksciteco, kaj kaptas la brakon de la
episkopo)</span> La konfeso de Trond pastro — kie ĝi estas?</p>

<p>EPISKOPO NIKOLAS<br>

Li sendis ĝin al mi de Anglio, antaŭ ol li mortis; mi ne scias kun
kiu, — kaj mi ne ricevis ĝin.</p>

<p>SKULE JARLO<br>

Sed ĝi estu trovata!</p>

<p>EPISKOPO NIKOLAS<br>

Tion mi firme kaj plene opinias.</p>

<p>SKULE JARLO<br>

Kaj se Vi ĝin trovos, tiam Vi donos ĝin en miajn manojn?</p>

<p>EPISKOPO NIKOLAS<br>

Tion mi promesas.</p>

<p>SKULE JARLO<br>

Tion Vi ĵuru je Via anima savo?</p>

<p>EPISKOPO NIKOLAS<br>

Tion mi ĵuras je mia anima savo.</p>

<p>SKULE JARLO<br>

Bone; ĝis tiam mi volas kontraŭi al Håkon, kie tio povos okazi
silente kaj sekrete. Devas esti malhelpata, ke li fariĝu pli potenca
ol mi, kiam la lukto komencos.</p>

<p>EPISKOPO NIKOLAS<br>

Sed se montriĝos, ke li estas la ĝusta reĝido, — kio jen?</p>

<p>SKULE JARLO<br>

Tiam mi devos provi preĝi — preĝi por humila animo por servi lin,
kiel honesta estro kaj laŭ mia povo.</p>

<p>EPISKOPO NIKOLAS<br>

Kaj se li estas la malĝusta?</p>

<p>SKULE JARLO<br>

Tiam li cedu por mi! Reĝan nomon kaj reĝan seĝon, hirdon kaj
armeon, imposton kaj ŝiparon, urbojn kaj kastelojn, ĉion mi volas
havi.</p>

<p>EPISKOPO NIKOLAS<br>

Li rifuĝos al Viken —</p>

<p>SKULE JARLO<br>

Mi pelos lin el Viken!</p>

<p>EPISKOPO NIKOLAS<br>

Li firmstariĝos en Nidaros.</p>

<p>SKULE JARLO<br>

Mi sturmos Nidaros!</p>

<p>EPISKOPO NIKOLAS<br>

Li enfermigas sin en la sankta preĝejo de Olaf —</p>

<p>SKULE JARLO<br>

Mi rompos la preĝejan pacon —</p>

<p>EPISKOPO NIKOLAS<br>

Li fuĝos supren sur la ĉefaltaron, kaj kroĉos sin firme al la
ĉerko de Olaf —</p>

<p>SKULE JARLO<br>

Mi tiros lin de la altaro, eĉ se mi devos kuntiri la sanktan ĉerkon —</p>

<p>EPISKOPO NIKOLAS<br>

Sed ankoraŭ li havos la kronon sur la kapo, jarlo!</p>

<p>SKULE JARLO<br>

Mi defrapos la kronon per mia glavo!</p>

<p>EPISKOPO NIKOLAS<br>

Sed se ĝi fiksiĝis tro firme —?</p>

<p>SKULE JARLO<br>

Nu do, en la nomo de Dio aŭ Satano — tiam mi frapos ankaŭ la
kapon! <span class="staging">(eliras dekstre)</span></p>

<p>EPISKOPO NIKOLAS<br>

<span class="staging">(postrigardas lin, kapklinas malrapide kaj diras:)</span> Nu ja —
ja — tiel mi ŝatas la jarlon!</p>

<p class="aktfino">Kurteno</p>
</div>

<div class="acte">
<h3 class="actehead">TRIA AKTO</h3>


<p class="staging">(Ĉambro en la Oslo-episkopa korto. Dekstre estas la enirpordo. En
la fono malgranda, malferma pordo kondukas al la kapelo, kiu estas
lumigata. Pordo, kun murtapiŝo antaŭe sur la maldekstra muro,
kondukas al la dormoĉambro de la episkopo. Antaŭe sur la sama
flanko staras remburita ripozbenko. Dekstre estas skribotablo kun
leteroj, dokumentoj kaj lumanta lampo.)</p>

<p class="staging">(Komence la ĉambro estas malplena; interne, malantaŭ la
tapiŝkurteno estas aŭdata kanto de monaĥoj. Iom poste envenas de
dekstre <b>Pål Flida</b> vojaĝvestita; li haltas ĉe la pordo, atendas,
ĉirkaŭrigardas, kaj tri fojojn frapas la plankon per sia
bastono.)</p>

<p>SIRA VILJAM<br>

<span class="staging">(elvenas de maldekstre kaj ekdiras kun mallaŭta voĉo:)</span> Pål Flida!
Dio estu laŭdata; — do la jarlo ne estas tre fore.</p>

<p>PÅL FLIDA<br>

La ŝipoj jam alvelas ĉe la Kapinsulo; mi velis antaŭe. Kaj kiel
fartas la episkopo?</p>

<p>SIRA VILJAM<br>

Nun li ricevas la lastan sanktoleadon.</p>

<p>PÅL FLIDA<br>

Sekve estas ekstrema danĝero.</p>

<p>SIRA VILJAM<br>

Majstro Sigard el Brabant diris, ke li ne povas vivi trans la
nokton.</p>

<p>PÅL FLIDA<br>

Do mi pensas, ke li vokis nin al si tro malfrue.</p>

<p>SIRA VILJAM<br>

Ne, ne, — li estas plene konscia kaj ankaŭ havas ioman forton, —
ĉiun momenton li demandas, ĉu la jarlo ne baldaŭ venos.</p>

<p>PÅL FLIDA<br>

Vi daŭre nomas lin <em>jarlo</em>; ĉu vi ne scias, ke la reĝo nomis lin
duko?</p>

<p>SIRA VILJAM<br>

Jes, jes, certe; — estas nur tia malnova kutimo. Tŝŝ —</p>

<p class="staging">(Li kaj <b>Pål Flida</b> faras krucsignon kaj klinas sin. El la ĉambro
de la episkopo venas du ĥorservantoj kun kandeloj, poste du aliaj
kun skatoloj kun incenso; post ili pastroj portantaj kalikon, diskon,
krucifikson kaj preĝejan standardon; poste sekvas vico da pastroj
kaj monaĥoj; ĥorservistoj kun kandeloj kaj incensskatoloj finas la
procesion, kiu malrapide moviĝas en la kapelon, kies pordo fermiĝas
post ili.)</p>

<p>PÅL FLIDA<br>

Nun do la maljuna sinjoro finfaris kun tiu ĉi mondo.</p>

<p>SIRA VILJAM<br>

Mi do povas diri al li, ke duko Skule venos plej eble baldaŭ?</p>

<p>PÅL FLIDA<br>

Li iros rekte de la kajo ĉi tien al la episkopa korto. Adiaŭ!
<span class="staging">(foriras)</span></p>

<p class="staging">(Pluraj pastroj, inter kiuj estas <b>Peter</b>, kaj servistoj de la
episkopo, elvenas de maldekstre kun kovrotukoj, kusenetoj kaj granda
fajroskatolo.)</p>

<p>SIRA VILJAM<br>

Por kio tio ĉi?</p>

<p>PASTRO<br>

<span class="staging">(pretigante sur la benko)</span> La episkopo volas kuŝi ĉi tie
ekstere.</p>

<p>SIRA VILJAM<br>

Sed ĉu tio estas konsilinda?</p>

<p>PASTRO<br>

Majstro Sigard opinias, ke ni povas cedi al li. Jen li jam estas.</p>

<p class="staging">(Episkopo <b>Nikolas</b> elvenas, subtenata de <b>majstro Sigard</b> kaj
pastro. Li estas vestita en episkopa vestaĵo, sed sen bastono kaj
mitro.)</p>

<p>EPISKOPO NIKOLAS<br>

Ekbruligu pli da kandeloj! <span class="staging">(Li sidiĝas sur la benkon ĉe la
fajroskatolo, kaj kovriĝas per la kovrotukoj.)</span> Viljam! Nun mi ricevis
pardonon por ĉiuj miaj pekoj! Ili kunprenis ĉiujn; ŝajnas al mi
nun, ke mi estas sufiĉe malpeza.</p>

<p>SIRA VILJAM<br>

La duko sendis por voki Vin, sinjoro; li jam estas ĉi-flanke de la
Kapinsulo.</p>

<p>EPISKOPO NIKOLAS<br>

Estas bone, tre bone. Ankaŭ la reĝo certe baldaŭ estos ĉi tie. Mi
estis peka hundo dum miaj tagoj, Viljam; mi ege faris deliktojn
kontraŭ la reĝo. La pastroj tie ene diris, ke ĉiuj miaj pekoj estu
al mi pardonitaj, — jes, sufiĉe bone; sed estas facile por ili
promesi; ne estas kontraŭ <em>ili</em>, ke mi deliktis. Ne, ne — certe
estas pli sekure aŭdi tion el la buŝo de la reĝo mem. <span class="staging">(ekdiras
ekscite:)</span> Lumon, mi diras! Estas ja ombre ĉi tie.</p>

<p>SIRA VILJAM<br>

<em>Estas</em> ekbruligite —</p>

<p>MAJSTRO SIGARD<br>

<span class="staging">(haltigas lin per signo, kaj proksimiĝas al la episkopo)</span> Kiel
statas, sinjoro?</p>

<p>EPISKOPO NIKOLAS<br>

Nu ja, — nu ja; malvarmaj estas la manoj kaj la piedoj.</p>

<p>MAJSTRO SIGARD<br>

<span class="staging">(duonlaŭte, dum li lokigas la fajroskatolon pli proksimen)</span> Hm, —
estas la komenco de la fino.</p>

<p>EPISKOPO NIKOLAS<br>

<span class="staging">(time al <b>Viljam</b>)</span> Mi diris, ke ok monaĥoj kantu kaj preĝu por mi
en la kapelo ĉi-nokte. Atentu ilin; estas pigruloj inter ili.</p>

<p>SIRA VILJAM<br>

<span class="staging">(silente montras al la kapelo de kie aŭdiĝas kanto, kiu daŭras dum
la sekvanta sceno.)</span></p>

<p>EPISKOPO NIKOLAS<br>

Tiom ankoraŭ nefarita, kaj forlasi ĉion! Tiom nefarita, Viljam!</p>

<p>SIRA VILJAM<br>

Sinjoro, pensu pri la ĉielo!</p>

<p>EPISKOPO NIKOLAS<br>

Mi ankoraŭ havas tempon; — ĝis la morgaŭo, opinias majstro Sigard —</p>

<p>SIRA VILJAM<br>

Sinjoro, sinjoro!</p>

<p>EPISKOPO NIKOLAS<br>

Donu al mi mitron kaj bastonon! — Facile por vi diri ke mi pensu —
<span class="staging">(pastro alportas tion petitan)</span> Nu, metu la mitron tien, ĝi estas tro
peza por mi; donu al mi la bastonon en la manon; nun mi estas armita.
Episkopo! — La malbonulo ne kuraĝos tro proksimiĝi al mi nun!</p>

<p>SIRA VILJAM<br>

Ĉu vi ion kroman deziras?</p>

<p>EPISKOPO NIKOLAS<br>

Ne. Jes, diru al mi; — Peter, filo de Andres Skjaldarband, — ĉiuj
parolas bone pri li —</p>

<p>SIRA VILJAM<br>

Li certe estas senpeka animo.</p>

<p>EPISKOPO NIKOLAS<br>

Peter, vi noktodeĵoru ĉe mi ĝis la reĝo aŭ la duko venos. Eliru
tiom longe, vi aliuloj, sed estu proksimaj.</p>

<p class="staging">(Ĉiuj escepte <b>Peter</b> eliras dekstre.)</p>

<p>EPISKOPO NIKOLAS<br>

<span class="staging">(post mallonga paŭzo)</span> Peter!</p>

<p>PETER<br>

<span class="staging">(proksimiĝas)</span> Sinjoro?</p>

<p>EPISKOPO NIKOLAS<br>

Ĉu vi neniam vidis maljunajn homojn morti?</p>

<p>PETER<br>

Ne.</p>

<p>EPISKOPO NIKOLAS<br>

Timemaj estas ili ĉiuj; pri tio mi kuraĝas ĵuri! Tie sur la tablo
kuŝas granda letero kun sigelo; donu ĝin al mi. <span class="staging">(<b>Peter</b> alportas
la leteron.)</span> Estas por via patrino.</p>

<p>PETER<br>

Por mia patrino?</p>

<p>EPISKOPO NIKOLAS<br>

Vi devas vojaĝi norden al Hålogalando kun ĝi. Mi skribis al ŝi pri
granda kaj grava afero; venis novaĵoj de via patro.</p>

<p>PETER<br>

Li luktas kiel batalanto de la Sinjoro en la sankta lando. Se li tie
falos, li falos sur sanktan grundon; ĉar <em>tie</em> ĉiu piedlarĝo de
tero estas sankta. Mi memorigas lin al Dio en ĉiuj miaj preĝoj.</p>

<p>EPISKOPO NIKOLAS<br>

Ĉu Andres Skjaldarband estas kara al vi?</p>

<p>PETER<br>

Li estas honorinda viro; sed vivas alia viro, per kies grandeco mia
patrino kvazaŭ edukis kaj nutris min.</p>

<p>EPISKOPO NIKOLAS<br>

<span class="staging">(rapide kaj streĉe)</span> Ĉu tiu estas duko Skule?</p>

<p>PETER<br>

Jes, la duko, — Skule Bårdsson. Mia patrino konis lin en la juneco.
La duko certe devas esti la plej eminenta viro en la lando!</p>

<p>EPISKOPO NIKOLAS<br>

Jen la letero; tuj iru norden kun ĝi! — Ĉu ili kantas tie ene?</p>

<p>PETER<br>

Jes, sinjoro.</p>

<p>EPISKOPO NIKOLAS<br>

Ok grandaj uloj kun gorĝoj kiel trompetoj, tio ja devas iom helpi,
mi scias?</p>

<p>PETER<br>

Sinjoro, sinjoro, mi volas mem preĝi!</p>

<p>EPISKOPO NIKOLAS<br>

Mi havas tro multe da nefaritaĵoj, Peter. La vivo estas tro
mallonga; — krome la reĝo certe pardonos min, kiam li venos —
<span class="staging">(skuiĝas en doloro)</span></p>

<p>PETER<br>

Vi suferas, ĉu?</p>

<p>EPISKOPO NIKOLAS<br>

Mi ne suferas; sed sonoras ĉe miaj oreloj; glimas kaj fulmas antaŭ
miaj okuloj.</p>

<p>PETER<br>

Estas la ĉielaj sonoriloj, kiuj sonorigas Vin hejmen; — tio, kio
brilas, estas la altarkandeloj, kiujn la anĝeloj de Dio ekbruligis
por Vi.</p>

<p>EPISKOPO NIKOLAS<br>

Jes certe estas tiel; — ne estas danĝero, kiam ili nur bone eltenas
en preĝo tie ene, — Adiaŭ, vojaĝu tuj kun la letero.</p>

<p>PETER<br>

Ĉu ne unue —?</p>

<p>EPISKOPO NIKOLAS<br>

Ne, iru; mi ne timas esti sola.</p>

<p>PETER<br>

Bonvenon ree do, kiam la ĉielaj sonoriloj iam sonoros ankaŭ por mi.
<span class="staging">(eliras dekstre)</span></p>

<p>EPISKOPO NIKOLAS<br>

La ĉielaj sonoriloj, — ja, tiaĵon oni diras facile, kiam oni
marŝas sur du sanaj piedoj. — Tiom nefarita! Tamen post mi vivos
multo. Mi promesis al la duko je la savo de mia animo doni al li la
konfeson de Trond pastro, se ĝi venus al mi enmane; — bone ke mi ne
ricevis ĝin. Se li scius, li volus venki aŭ fali; tiam unu el ili
fariĝus la plej potenca viro, kiu iam vivis en Norvegio. Ne, ne, —
kion <em>mi</em> ne povis atingi, neniu aliulo atingu. Estas pli bone kun la
necerteco; tiom longe kiom la duko peziĝas per <em>ĝi</em>, la du estos
detruantaj unu la alian, ĉie kie ili atingos; urboj bruliĝos,
vilaĝaroj rabiĝos, — neniu gajnos pere de la perdo de la aliulo —
— <span class="staging">(en teruro)</span> Graco, indulgo! Estas ja mi, kiu portas la kulpon —
mi, kiu de la unua paŝo ekirigis la tuton! <span class="staging">(sin trankviligante)</span> Ja,
ja, ja! sed nun venos la reĝo — estas ja sur lin ke la plejmulto
verŝiĝas, — li certe pardonos — estos legataj preĝoj kaj mesoj;
ne estas danĝero; — mi ja estas episkopo, kaj mi neniam mortigis
iun per propra mano. — Bone estas, ke la konfeso de Trond Pastro ne
venis; la sanktuloj estas kun mi, ili ne volas tenti min rompi mian
promeson. — Kiu frapas la pordon? Certe estas la duko! <span class="staging">(kontente
frotas siajn manojn)</span> Li volas petegi pruvojn pri la reĝa rajto, —
kaj mi havas neniun pruvon por doni al li!</p>

<p class="staging">(<b>Inga el Vartejg</b> envenas; ŝi estas nigre vestita, kun mantelo
kaj kufo.)</p>

<p>EPISKOPO NIKOLAS<br>

<span class="staging">(skuiĝas)</span> Kiu estas?</p>

<p>INGA<br>

Virino el Vartejg en Borgarsyssel, estimata sinjoro.</p>

<p>EPISKOPO NIKOLAS<br>

Patrino de la reĝo!</p>

<p>INGA<br>

Tiel mi iam nomiĝis.</p>

<p>EPISKOPO NIKOLAS<br>

Foriru, foriru! Mi ne konsilis al Håkon disiĝi de Vi!</p>

<p>INGA<br>

Kion la reĝo faras, estas bone farata! Ne estas tial, ke mi
venas.</p>

<p>EPISKOPO NIKOLAS<br>

Kaj kial do?</p>

<p>INGA<br>

Gunnulf, mia frato, revenis hejmen el sia vojaĝo al Anglio —</p>

<p>EPISKOPO NIKOLAS<br>

El vojaĝo al Anglio —!</p>

<p>INGA<br>

Li forestis dum multaj jaroj, kiel Vi scias, kaj vaste ĉirkaŭvagis;
nun li kunprenis leteron hejmen —</p>

<p>EPISKOPO NIKOLAS<br>

<span class="staging">(senspire)</span> Leteron —?</p>

<p>INGA<br>

De Trond pastro. Estas por Vi, sinjoro. <span class="staging">(transdonas ĝin al li)</span></p>

<p>EPISKOPO NIKOLAS<br>

Nu tiel; — kaj Vi alportas ĝin?</p>

<p>INGA<br>

Laŭ la deziro de Trond. Grandan dankon mi ŝuldas al li de tiu
tempo, kiam li nutris Håkon. Mi sciiĝis ke Vi estas malsana; tial mi
tuj entreprenis la veturon; mi iris ĉi tien surpiede —</p>

<p>EPISKOPO NIKOLAS<br>

Ne urĝis tiel, Inga!</p>

<p>DAGFINN BONDE<br>

<span class="staging">(envenas de dekstre)</span> Paco de Dio, honorinda sinjoro!</p>

<p>EPISKOPO NIKOLAS<br>

Ĉu venos la reĝo?</p>

<p>DAGFINN BONDE<br>

Nun li rajdas malsupren la Ryenmontojn kun la reĝino kaj la reĝa
infano kaj granda sekvantaro.</p>

<p>INGA<br>

<span class="staging">(rapide alpaŝas al <b>Dagfinn</b>)</span> La reĝo, — la reĝo! ĉu <em>li</em> tien
ĉi venos?</p>

<p>DAGFINN BONDE<br>

Inga! Ĉu Vi estas ĉi tie, Vi severe provita virino?</p>

<p>INGA<br>

Tiu ne estas severe provita, kiu havas tian grandan filon.</p>

<p>DAGFINN BONDE<br>

<em>Nun</em> lia malmola koro degelu.</p>

<p>INGA<br>

Neniun vorton al la reĝo pri mi. Ho, sed vidi lin mi tamen devas; —
aŭdu, — ĉu ĉi tien li venos?</p>

<p>DAGFINN BONDE<br>

Jes, baldaŭ.</p>

<p>INGA<br>

Kaj estas malluma vespero. La reĝon lumgvidos certe torĉoj.</p>

<p>DAGFINN BONDE<br>

Jes.</p>

<p>INGA<br>

Do mi starigos min en pordŝirmejon, kie li preterpasos; — kaj poste
hejmen al Vartejg. Sed unue enen en la preĝejon de sankto Hallvard;
<em>tie</em> brilos lumoj ĉi-nokte; tie mi preĝos pri bono por la reĝo,
por mia bela filo. <span class="staging">(eliras dekstre)</span></p>

<p>DAGFINN BONDE<br>

Mi prizorgis mian mision; mi iros renkonte al la reĝo.</p>

<p>EPISKOPO NIKOLAS<br>

Salutu lin plej kare, bona Dagfinn!</p>

<p>DAGFINN BONDE<br>

<span class="staging">(forirante dekstre)</span> Ne dezirus <em>mi</em> esti episkopo Nikolas
morgaŭ.</p>

<p>EPISKOPO NIKOLAS<br>

La konfeso de Trond pastro —! Do ĝi tamen venis; — jen mi tenas
ĝin en mia mano. <span class="staging">(cerbumas kaj rigardas rekte antaŭen)</span> — Oni
neniam devus promesi ion sur la savo de sia animo, kiam oni estas
tiel maljuna kiel mi. Se restus al mi jaroj, mi ĉiukaze turnus min
el tia promeso; sed ĉi-vespere, la lastan vesperon, — ne, tio ne
estas konsilinda. — Ĉu mi tamen devas teni ĝin? Ĉu tio ne estas
riski ĉion, por kio mi verkis tra mia tuta vivo? — <span class="staging">(Flustre)</span>
Ho, se mi povus trompi la malbonulon, nur tiun ĉi kroman fojon!
<span class="staging">(aŭskultas)</span> Kio estas <em>tio</em>? <span class="staging">(vokas)</span> Viljam, Viljam!</p>

<p>SIRA VILJAM<br>

<span class="staging">(envenas de dekstre)</span></p>

<p>EPISKOPO NIKOLAS<br>

Kio estas tio, kio zumas kaj hurlas tiel malbele?</p>

<p>SIRA VILJAM<br>

Estas la ventego, kiu plifortiĝas.</p>

<p>EPISKOPO NIKOLAS<br>

La vetero plifortiĝas! — Certe mi tenos mian promeson! La ventego,
vi diras — Ĉu ili kantas tie ene?</p>

<p>SIRA VILJAM<br>

Jes, sinjoro.</p>

<p>EPISKOPO NIKOLAS<br>

Diru, ke ili ege klopodu — precipe frato Aslak; li ĉiam prononcas
mallongajn preĝojn; li forpinĉas, kiam li eblas; li transsaltas,
tiu hundo! <span class="staging">(frapas la plankon per la episkopa bastono)</span> Eniru, kaj
diru al li, ke estas la lasta nokto por mi; li estu diligenta, aŭ mi
revenos al li fantome!</p>

<p>SIRA VILJAM<br>

Sinjoro, ĉu mi ne serĉu majstron Sigard?</p>

<p>EPISKOPO NIKOLAS<br>

Eniru, mi diras! <span class="staging">(<b>Viljam</b> iras en la kapelon)</span> Aspekte estas la
ĉiela volo, ke mi interkonsentigu la reĝon kaj la dukon, ĉar ĝi
nun sendas al mi la leteron de Trond pastro. Tio ĉi estas severe
akceptebla, Nikolas; tirrompi per unu sola ektiro, kion vi uzis vian
tutan vivon por konstrui. Sed ne estas io alia farebla; mi devas
plenumi la volon de la ĉielo ĉi tiun fojon. — Se mi almenaŭ povus
legi tion, kio estas skribita en la letero; sed mi eĉ ne povas vidi
solan vorton! Nebuloj drivas antaŭ miaj okuloj; fajras kaj sparkas
—; kaj neniun alian mi kuraĝas peti legi ĝin por mi! Promesi
tiaĵon —! Ĉu la homa sagaco estas tiel povra, ke ĝi ne kapablas
estri la duan kaj trian etapon de sia propra ago? Mi parolis tiel
longe kaj incite al Vegard Veradal por igi la reĝon forsendi Inga de
si, ke tio fine okazis. Tiu ago estis saĝa en la unua etapo; sed se
mi ne estus tiel konsilinta, Inga ne loĝus en Vartejg nun, la letero
ne estus entempe veninta en miajn manojn, kaj mi ne havus iun
promeson por teni, — do malsaĝe en la dua etapo. Se mi tamen havus
la tempon por mi; sed ne nur tiun ĉi solan nokton, kaj apenaŭ
<em>tiun</em>. Mi devas, mi volas pli longe vivi!. <span class="staging">(frapas per la bastono;
pastro envenas de dekstre)</span> Majstro Sigard venu! <span class="staging">(La pastro eliras; la
episkopo premas la leteron en la manoj.)</span> Ĉi tie, malantaŭ tiu
maldika sigelo kuŝas la sagao de Norvegio por centoj da jaroj! Ĝi
kuŝas sonĝante, kiel la birdido en la ovo! Ho, tiu, kiu nun havus
pli ol unu animon — aŭ eĉ <em>neniun</em>! <span class="staging">(premas la leteron sovaĝe al
sia brusto)</span> Ho, se la fino ne estus tiel tuja sur min, — kaj la
juĝo kaj puno, — mi kovus vin al akcipitro, kiu ĵetus ombran
teruron super la tutan landon, kaj hakus siajn akrajn ungegojn en
ĉiun homan koron! <span class="staging">(ekskuiĝas)</span> Sed la lasta horo estas proksima!
<span class="staging">(kriante)</span> Ne, ne, — vi fariĝu al cigno, blanka cigno! <span class="staging">(ĵetas la
leteron foren sur la plankon, kaj vokas)</span> Majstro Sigard, majstro
Sigard!</p>

<p>MAJSTRO SIGARD<br>

<span class="staging">(de dekstre)</span> Kiel statas, honorinda sinjoro?</p>

<p>EPISKOPO NIKOLAS<br>

Majstro Sigard, — vendu al mi tri tagojn da vivo!</p>

<p>MAJSTRO SIGARD<br>

Mi diris al Vi —</p>

<p>EPISKOPO NIKOLAS<br>

Jes, jes; sed ne estis serioze; estis nur eta puno. Mi estis nesaĝa
ulo kontraŭ Vi; tial Vi volis timigi min. Fi, tio estis malbela, —
ne, ne — estis merite por mi! Sed estu nun bona kaj saĝa! Mi pagos
bone; — tri tagojn da vivo, majstro Sigard, nur tri tagojn da
vivo!</p>

<p>MAJSTRO SIGARD<br>

Eĉ se mi mem forirus en la sama momento, kiel Vi, mi ne povus aldoni
tri tagojn.</p>

<p>EPISKOPO NIKOLAS<br>

Unu tagon do; nur unu tagon! Estu lumo, brilu la suno, kiam mi
foriros! Aŭskultu, Sigard, <span class="staging">(mansignas lin al si, kaj tiras lin
malsupren sur la benkon)</span> Mi donis preskaŭ ĉiun mian oron al la
eklezio, por havi grandajn mesojn legotajn poste. Mi retiros tion; Vi
havu la ĉion! Ĉu, Sigard, ĉu ni du trompu tiujn tie interne? He,
he, he! Vi fariĝos riĉa, Sigard, kaj forvojaĝos el la lando; mi
ricevos prokraston, kaj povos iom pripensi, kaj kontentigi min per
malpli da preĝoj. Ĉu, Sigard, ĉu ni —? <span class="staging">(<b>Sigard</b> palpas lian
pulson; la episkopo ekdiras time:)</span> Nu, kial Vi ne respondas?</p>

<p>MAJSTRO SIGARD<br>

<span class="staging">(ekstaras)</span> Mi ne havas tempon, sinjoro. Mi faros trinkaĵon por Vi,
kiu povos iomete faciligi la lastajn momentojn.</p>

<p>EPISKOPO NIKOLAS<br>

Ne, Vi atendu pri tio! Atendu — kaj respondu al mi!</p>

<p>MAJSTRO SIGARD<br>

Mi ne havas tempon; la trinkaĵo devas esti preta ĝis horo. <span class="staging">(eliras
dekstre)</span></p>

<p>EPISKOPO NIKOLAS<br>

Ĝis horo! <span class="staging">(frapas impete)</span> Viljam! Viljam!</p>

<p>SIRA VILJAM<br>

<span class="staging">(venas el la kapelo)</span></p>

<p>EPISKOPO NIKOLAS<br>

Prenu pliajn por helpi tie! La ok ne sufiĉas!</p>

<p>SIRA VILJAM<br>

Sinjoro —?</p>

<p>EPISKOPO NIKOLAS<br>

Plurajn por helpi, mi diras! Kolbein kanoniko kuŝis malsana kvin
semajnojn, — li ne povis multe peki dum tiu tempo —</p>

<p>SIRA VILJAM<br>

Li iris al konfeso hieraŭ.</p>

<p>EPISKOPO NIKOLAS<br>

<span class="staging">(fervore)</span> Jes, <em>li</em> devas esti bona; prenu lin! <span class="staging">(<b>Viljam</b> reen iras
en la kapelon)</span> Ĝis horo! <span class="staging">(sekigas la ŝviton de la frunto)</span> Puh, kiel
varme estas! — La fia hundo, — por kio lia tuta erudicio, kiam li
tamen ne povas aldoni unu horon. Tie en sia studejo li sidas ĉiun
tagon, kunmetante artefaritajn radojn kaj lodojn kaj levilojn; li
volas krei verkon, kiu iru kaj iru, kaj neniam haltu, — <i lang="la">perpetuum
mobile</i> li nomas ĝin. Kial li ne praktikas sian arton kaj saĝecon,
por fari la homon al tia <i lang="la">perpetuum mobile</i> —? <span class="staging">(haltas pensante;
ekbrilas liaj okuloj)</span> <i lang="la">Perpetuum mobile</i>, — mi ne estas precipe
lerta pri la latino, — sed tio signifas ion, kio kapablas funkcii
eterne, daŭre tra ĉiuj tempoj. Se mi nun mem povus —? <em>Tio</em>
estus vere fina ago! Estus fari sian plej grandan agon en la lasta
momento! Funkciigi radojn kaj lodojn kaj levilojn en la animoj de la
reĝo kaj la duko; ekmovi ilin tiel, ke neniu potenco sur la tero
povos ilin haltigi. Se tion mi povus, tiam mi daŭre vivus, vivus en
mia verko, — kaj en la grava momento eble estas <em>tio</em>, kio nomiĝas
senmorteco. — Konsolaj, freŝigaj pensoj, ho kiel vi mildigas por
maljuna viro! <span class="staging">(elspiras kaj streĉas sin agrable sur la benko)</span>
Diabolus estis severa pri mi ĉi-vespere. Estas la sekvo de kuŝo
senlabora; <i lang="la">otium est pulvis — pulveris</i> — nu, sensignifa la
latino, — Diabolus ne plu ekhavu potencon super mi; mi volas esti
aktiva ĝis laste; mi volas —; kiel ili gorĝegas tie — <span class="staging">(frapas;
<b>Viljam</b> elvenas)</span> Diru al ili, ke ili silentu tie, ili ĝenas min. La
reĝo kaj la duko baldaŭ venos; mi havas grandajn aferojn por
pripensi.</p>

<p>SIRA VILJAM<br>

Sinjoro, ĉu mi do —?</p>

<p>EPISKOPO NIKOLAS<br>

Ordonu al ili silenti momenton, ke mi povu pensi trankvile. Jen vidu,
ekprenu tiun leteron, tie sur la planko. — Bone. Donu al mi la
paperojn —</p>

<p>SIRA VILJAM<br>

<span class="staging">(iras al la skribotablo)</span> Kiujn, sinjoro?</p>

<p>EPISKOPO NIKOLAS<br>

Same bone —; tiujn kun sigelo; tiujn kiuj kuŝas plej supre. — Nu;
do eniru kaj diru ke ili silentu. <span class="staging">(<b>Viljam</b> eliras)</span> — Morti, kaj
tamen regi en Norvegio! Morti, kaj aranĝi tiel, ke neniu viro levu
sian kapon pli alten super ĉiuj aliaj. Mil vojoj povus konduki al
tiu celo; sed povas nur esti unu, kiu taŭgas! — gravas tiun trovi,
— gravas ĝin laŭiri. — Ha! La vojo estas ja tiel proksima, tiel
proksima! Jes, tiel estu. Mi tenos la promeson; la duko ekhavu la
leteron en siajn manojn; — sed la reĝo — hm, li ekhavu en sian
koron la dornon de dubo. Håkon estas honesta, kia oni nomas tion; kun
la fido pri si mem, kaj pri sia rajto, multo falos en li. Ambaŭ dubu
kaj fidu, balancu supren kaj malsupren, neniam trovu firman grundon
sub la piedo, — <i lang="la">perpetuum mobile!</i> — Sed ĉu Håkon volas fidi mian
diraĵon? Li volas; mi estas ja mortanta viro; mi nutros lin per vero
antaŭe. — La fortoj forlasas min, sed la animo freŝiĝas; — mi ne
kuŝas pli sur mortolito, mi sidas en mia laborejo, mi volas labori
la lastan nokton, labori — ĝis la lumo estingiĝas —</p>

<p>DUKO SKULE<br>

<span class="staging">(envenas de dekstre, kaj iras al la episkopo)</span> Pacon kaj saluton,
honorinda sinjoro! Mi aŭdas, ke malbone statas pri Vi.</p>

<p>EPISKOPO NIKOLAS<br>

Mi estas kadavro en burĝono, bona duko; ĉi-nokte mi ekfloros;
morgaŭ sentiĝos, kiel mi odoras.</p>

<p>DUKO SKULE<br>

Jam ĉi-nokte. Vi diras?</p>

<p>EPISKOPO NIKOLAS<br>

Majstro Sigard diras: ĝis unu horo.</p>

<p>DUKO SKULE<br>

Kaj la letero de Trond pastro —?</p>

<p>EPISKOPO NIKOLAS<br>

Ĉu Vi daŭre pensas pri ĝi?</p>

<p>DUKO SKULE<br>

Ĝi neniam foriras el miaj pensoj.</p>

<p>EPISKOPO NIKOLAS<br>

La reĝo faris Vin duko; neniu viro portis nomon de duko en Norvegio,
antaŭ Vi.</p>

<p>DUKO SKULE<br>

Ne sufiĉas. Se Håkon estas la malĝusta, mi devas havi ĉion!</p>

<p>EPISKOPO NIKOLAS<br>

Hu, estas malvarme ĉi tie; frostas al mi tra ĉiuj membroj.</p>

<p>DUKO SKULE<br>

La letero de Trond pastro, sinjoro! Pro Dio la ĉiopotenca, — ĉu Vi
havas ĝin?</p>

<p>EPISKOPO NIKOLAS<br>

Mi almenaŭ scias, kie ĝi troviĝas.</p>

<p>DUKO SKULE<br>

Do diru! Diru!</p>

<p>EPISKOPO NIKOLAS<br>

Atendu —</p>

<p>DUKO SKULE<br>

Ne, ne, — profitu de la tempo; mi vidas ke alproksimiĝas la fino,
— kaj la reĝo ja venos ĉi tien, oni diris.</p>

<p>EPISKOPO NIKOLAS<br>

Jes, la reĝo venos; el tio Vi vidos bone, ke mi atentas pri Via
afero, eĉ <em>nun</em>.</p>

<p>DUKO SKULE<br>

Kion Vi intencas?</p>

<p>EPISKOPO NIKOLAS<br>

Ĉu Vi memoras ĉe la nupto de Håkon, — tiam Vi diris, ke tio, kio
faras Håkon forta, estas lia neskuebla fido al si mem?</p>

<p>DUKO SKULE<br>

Nu?</p>

<p>EPISKOPO NIKOLAS<br>

Se mi konfesos kaj inokulos en lin la dubon, tiam falos la fido, kaj
la forto kun ĝi.</p>

<p>DUKO SKULE<br>

Sinjoro, tio estas peka, peka, se li estas la ĝusta!</p>

<p>EPISKOPO NIKOLAS<br>

Estos en Via kapablo ree fari lin fidanta. Antaŭ ol mi forpasos de
tie ĉi, mi diros al Vi, kie la letero de Trond pastro troviĝas.</p>

<p>SIRA VILJAM<br>

<span class="staging">(de dekstre)</span> Nun venas la reĝo kun torĉoj kaj sekvantaro laŭ la
strato.</p>

<p>EPISKOPO NIKOLAS<br>

Bonvena li estu. <span class="staging">(<b>Viljam</b> eliras)</span> Duko, la lastan servon mi petas de
vi. Estu mia postmorta zorganto kontraŭ ĉiuj miaj malamikoj.
<span class="staging">(elprenas leteron)</span> Jen mi listigis ilin. Tiuj, kiuj staras plej
supre, mi dezirus pendigi, se tiel eblus.</p>

<p>DUKO SKULE<br>

Ne pensu pri venĝo nun; ne restas al Vi longa —</p>

<p>EPISKOPO NIKOLAS<br>

Ne pri venĝo, sed pri puno. Promesu al mi svingi la glavon de puno
super ĉiujn miajn malamikojn, kiam mi estos for. Ili estas viaj
malamikoj same kiel la miaj; kiam Vi fariĝos reĝo, punu ilin; Vi
tion promesas?</p>

<p>DUKO SKULE<br>

Mi promesas kaj ĵuras; — sed la letero de Trond pastro —!</p>

<p>EPISKOPO NIKOLAS<br>

Vi scios, kie ĝi estas; — sed, jen vidu —; la reĝo venas; —
kaŝu la liston pri niaj malamikoj!</p>

<p class="staging">(La duko kaŝas la dokumenton; samtempe envenas <b>Håkon</b> de
dekstre.)</p>

<p>EPISKOPO NIKOLAS<br>

Bonvenon ĉe la funebra festeno, sinjoro reĝo!</p>

<p>HÅKON<br>

Akre Vi kontraŭstaris min je ĉiuj okazoj; sed nun tio estu
forgesita kaj pardonita; la morto forviŝas eĉ la plej grandan
kalkulon.</p>

<p>EPISKOPO NIKOLAS<br>

Tio malpezigis! Ho, kiel granda estas la mildo de la reĝo! Sinjoro,
kion Vi ĉi-vespere faris kontraŭ maljuna pekulo, dekoble —</p>

<p>HÅKON<br>

Lasu tion; sed mi devas diri al Vi, ke mi alte miras. Vi alvokas min
ĉi tien por ricevi mian pardonon, kaj Vi aranĝas por mi tian
renkonton.</p>

<p>EPISKOPO NIKOLAS<br>

Renkonton, sinjoro?</p>

<p>DUKO SKULE<br>

Estas al mi, ke la reĝo aludas. Ĉu Vi, sinjoro episkopo, volas
certigi al reĝo Håkon, je mia fido kaj honoro, ke mi nenion sciis
pri lia veno, antaŭ ol mi metis la piedon sur la kajon en Oslo.</p>

<p>EPISKOPO NIKOLAS<br>

Aĥ, aĥ; ĉiu kulpo kuŝas sur mi! Mi estis malsana, litotenanta
viro la tutan lastan jaron; malmulte aŭ nenion mi aŭdis pri la
aferoj de la lando; mi pensis, ke nun estas bone kaj amikece inter la
altaj parencoj!</p>

<p>HÅKON<br>

Mi notis, ke la amikeco inter la duko kaj mi prosperas pli bone, kiam
ni tenas nin fore unu de la alia; tial adiaŭ, episkopo Nikolas, kaj
Dio estu kun Vi, tie kien Vi iros. <span class="staging">(volas foriri)</span></p>

<p>DUKO SKULE<br>

<span class="staging">(mallaŭte kaj maltrankvila)</span> Episkopo, episkopo; li foriras!</p>

<p>EPISKOPO NIKOLAS<br>

<span class="staging">(subite kaj kun sovaĝa forto)</span> Atendu, reĝo Håkon!</p>

<p>HÅKON<br>

<span class="staging">(haltas)</span> Kio nun?</p>

<p>EPISKOPO NIKOLAS<br>

Vi ne rajtas iri el tiu ĉi ĉambro, antaŭ ol maljuna episkopo
Nikolas parolis sian lastan vorton!</p>

<p>HÅKON<br>

<span class="staging">(senvole metas la manon sur la glavon)</span> Ĉu vi eble venis al Viken kun
forta aro, duko?</p>

<p>DUKO SKULE<br>

Mi ne respondecas en tio ĉi.</p>

<p>EPISKOPO NIKOLAS<br>

Estas per la potenco de la vorto, ke mi sciu reteni Vin. Kie estas
funebra ceremonio en la domo, <em>tie</em> la mortanto estas la unua homo en
la kunveno; li rajtas fari kaj farigi, kion li volas — tiel foren
kien lia kapablo atingas. Tial mi nun volas prezenti mian propran
funebran paroladon; en antaŭa tempo mi ĉiam timis, ke reĝo Sverre
estus ĝin faronta —</p>

<p>HÅKON<br>

Ne parolu tiel sovaĝe, sinjoro!</p>

<p>DUKO SKULE<br>

Vi fortranĉas el la kara momento, kiu restas al vi!</p>

<p>HÅKON<br>

Via okulo jam estas inerta!</p>

<p>EPISKOPO NIKOLAS<br>

Jes, mia okulo estas inerta; mi apenaŭ vidas Vin, kie Vi staras; sed
ene en mi vice preterpasas mia vivo brile klara. Mi vidas viziojn
<em>tie</em> —; aŭskultu kaj lernu, reĝo! — Mia parencaro estis la plej
potenca en la lando; multaj grandaj estroj devenis el ĝi; <em>Mi</em> volis
esti la plej granda el ili ĉiuj. Mi ne estis pli ol knabo, kiam mi
komencis avidi faregojn; Ŝajnis al mi, ke ne eblis atendi ĝis mi
maturiĝus; — ekstaris reĝoj kun malpli da rajto ol mi, — Magnus
Erlingsson, Sverre pastro —; ankaŭ <em>Mi</em> volis esti reĝo; sed unue
estro, — estis necese. Jen la batalo okazus sur la Ile-kampoj; tie
la unuan fojon mi partoprenis. La suno leviĝis, kaj fulmis miloj da
brilaj armiloj. Magnus kaj lia tuta aro aliris kvazaŭ al ludo; sole
mi sentis min prema en la koro. Sovaĝe atakis nia aro; sed <em>mi</em> ne
povis aliri — mi timis! Ĉiuj aliaj estroj de Magnus batalis
maltime, kaj multaj falis, kie ili luktis; sed mi fuĝis supren la
Rokmonto, kuris kaj kuris, kaj ne haltis antaŭ ol mi reatingis la
fjordon, longe fore. Multaj viroj devis lavi siajn sangajn vestaĵojn
en la Trondhejm-fjordo tiun vesperon; — ankaŭ mi devis lavi la
miajn, sed ne pro sango. Jes, reĝo, mi estis timema; kreita por
estri — kaj timema! Tio fraplumis en mi kvazaŭ fulmo; post tiu horo
mi malamis ĉiun viron; mi preĝis sekrete en la preĝejoj, mi ploris
kaj genuis ĉe la altaroj, mi donis multekostajn donacojn, faris
sanktajn promesojn; streĉe mi provis en batalo post batalo, ĉe
Salteysund, sur la Jonskampoj kiam la Bagloj tenis sin en Bergen, —
ĉiam vane. Sverre estis tiu, kiu unue komprenis; li eldiris tion
laŭte kaj moke, kaj de tiu tago ĉiu viro en la aro ridis, kiam
Nikolas Arnason antaŭeniris milite vestita. — Timema, timema —,
kaj tamen mi volis esti estro, volis esti reĝo, sentis min ja kreita
reĝo, povus antaŭenigi la regnon de Dio sur la tero; sed estis la
sanktuloj mem, kiuj ŝlosis por mi la barilon...</p>

<p>HÅKON<br>

Ne plendu pri la ĉielo, episkopo! Vi multe malamis!</p>

<p>EPISKOPO NIKOLAS<br>

Jes, mi multe malamis; malamis en ĉi tiu lando ĉiun kapon, kiu
altiĝis super la amason. Sed mi malamis, ĉar mi ne povis ami.
Belajn virinojn, — ho, mi povus ankoraŭ gluti ilin per sparkantaj
okuloj! Mi havas okdek jarojn, kaj ankoraŭ mia avido estas faligi
virojn kaj sine ĉirkaŭbraki virinojn; — sed mi spertis en <em>tio</em>
kiel en la batalo; nur volo kaj avido; potenco forŝtelita ekde la
naskiĝo; — la bolanta donaco de la deziro — kaj tamen kriplulo!
Jen mi do fariĝis pastro; reĝo aŭ pastro tiu viro devas esti, kiu
volas majstri la tutan potencon. <span class="staging">(ridas)</span> Mi pastro! Mi eklezia viro!
Jes, al unu eklezia ago la ĉielo precipe kreis min, — tiu atingi la
altajn tonojn, — kanti per virina voĉo en la grandaj ekleziaj
festenoj. Kaj tamen tiuj en la alteco postulas de mi — la duonulo —
kion ili rajtas postuli de kiu ajn, kiu plene ricevis la kapablon por
sia vivotasko! Estis tempoj, kiam ŝajnis al mi, ke tia postulo povus
esti merita; jen mi kuŝis sur la malsanlito, frapita de timo por
puno kaj juĝo! <em>Nun</em> tio pasis; restas en mi medolo en la animaj
artikoj! Nenio estas mia krimo; estas kontraŭ <em>mi</em>, ke oni faris
maljustaĵon; <em>mi</em> estas la plendanto!</p>

<p>DUKO SKULE<br>

<span class="staging">(mallaŭte)</span> Sinjoro — la letero! Ne restas por Vi longa tempo!</p>

<p>HÅKON<br>

Pensu pri Via animo, kaj humiligu Vin!</p>

<p>EPISKOPO NIKOLAS<br>

La faro de viro estas lia animo, kaj mia faro daŭre vivu sur la
tero. Sed Vi, reĝo Håkon, Vi devus gardi Vin; ĉar kiel la ĉielo
kontraŭstaris <em>min</em> kaj kaptis damaĝon por pago, tiel Vi
kontraŭstaras tiun viron, kiu tenas en sia mano la feliĉon de la
lando —</p>

<p>HÅKON<br>

Ha — duko, duko! Nun mi komprenas la renkonton ĉi tie!</p>

<p>DUKO SKULE<br>

<span class="staging">(impete al la episkopo)</span> Neniun plian vorton pri tiaĵo!</p>

<p>EPISKOPO NIKOLAS<br>

<span class="staging">(al <b>Håkon</b>)</span> Li kontraŭstaros Vin tiom longe kiom lia kapo sidas
fiksita sur la ŝultroj. Dividu kun li! Mi ne havos pacon en la
ĉerko, mi revenos, se Vi du ne dividos! Neniu el Vi metu la altecon
de la aliulo al sia propra kresko; estus nur unu grandegulo en la
lando, se tio okazus; kaj ĉi tie ne estu grandegulo; ĉar mi neniam
estis grandegulo! <span class="staging">(laca li malantaŭen kliniĝas sur la benko.)</span></p>

<p>DUKO SKULE<br>

<span class="staging">(ĵetas sin genuen apud la benko, kaj krias al <b>Håkon</b>:)</span> Voku helpon!
Pro la kompatemo de Dio, la episkopo ne devas ankoraŭ morti!</p>

<p>EPISKOPO NIKOLAS<br>

Kiel sombriĝas antaŭ miaj okuloj! — Reĝo, lastan fojon, — ĉu Vi
volas dividi kun la duko?</p>

<p>HÅKON<br>

Eĉ ne obolon mi fordonacos el tio, kion Dio donis al mi!</p>

<p>EPISKOPO NIKOLAS<br>

Bone kaj bele. <span class="staging">(mallaŭte)</span> La fidon Vi almenaŭ perdu. <span class="staging">(vokas)</span>
Viljam!</p>

<p>DUKO SKULE<br>

<span class="staging">(mallaŭte)</span> La letero! La letero!</p>

<p>EPISKOPO NIKOLAS<br>

<span class="staging">(ne lin aŭskultante)</span> Viljam! <span class="staging">(<b>Viljam</b> envenas; la episkopo tiras
lin proksimen al si kaj flustras:)</span> Kiam mi ricevis la lastan sanktan
oleadon, ĉiuj miaj pekoj ja fariĝis pardonataj?</p>

<p>SIRA VILJAM<br>

Ĉiuj pekoj, de Via naskiĝo kaj al la momento, kiam Vi ricevis la
oleadon.</p>

<p>EPISKOPO NIKOLAS<br>

Ne pli longe? Ne ĝis mi foriros?</p>

<p>SIRA VILJAM<br>

Sinjoro, Vi ne pekos ĉi-nokte.</p>

<p>EPISKOPO NIKOLAS<br>

Hm, neniu povas scii —; prenu la oran pokalon, kiun mi ricevis de
episkopo Absalon, — donu ĝin al la eklezio, — kaj legu aldone sep
grandajn komunajn preĝojn.</p>

<p>SIRA VILJAM<br>

Sinjoro, Dio estos al Vi graca!</p>

<p>EPISKOPO NIKOLAS<br>

Sep aldonajn preĝojn, mi diras — por tio per kio mi pekos
ĉi-nokte! Iru, iru! <span class="staging">(<b>Viljam</b> foriras; la episkopo turnas sin al
<b>Skule</b>.)</span> Duko, se Vi iam legos la leteron de Trond pastro,
kaj ke eble montriĝus, ke Håkon estas la ĝusta, — kion vi tiam farus?</p>

<p>DUKO SKULE<br>

Je la nomo de Dio, — tiam li ja estu reĝo.</p>

<p>EPISKOPO NIKOLAS<br>

Pripensu; multo estas en la ludo. Esploru ĉiun faldaĵon en via
koro; respondu kvazaŭ vi starus antaŭ la tribunalo! Kion Vi faros,
se li estas la ĝusta?</p>

<p>DUKO SKULE<br>

Klini min kaj lin servi.</p>

<p>EPISKOPO NIKOLAS<br>

<span class="staging">(murmuretas)</span> Nu ja, akceptu tion, kio sekvos. <span class="staging">(al <b>Skule</b>)</span>
Duko, mi estas malforta kaj laca; fariĝas mi milda kaj ema al
paciĝo —</p>

<p>DUKO SKULE<br>

Estas la morto! La letero de Trond pastro! Kie ĝi estas?</p>

<p>EPISKOPO NIKOLAS<br>
Unue iu alia afero; — mi donis al Vi la liston de miaj malamikoj —</p>

<p>DUKO SKULE<br>

<span class="staging">(senpacience)</span> Jes, jes; mi venĝos ĉion kontraŭ ili —</p>

<p>EPISKOPO NIKOLAS<br>

Ne, mi nun estas milda; mi volas pardoni, kiel estas skribite. Kiel
Vi rezignas pri la potenco, mi volas rezigni pri la venĝo. Bruligu
la liston.</p>

<p>DUKO SKULE<br>

Bone, bone; kiel Vi volas.</p>

<p>EPISKOPO NIKOLAS<br>

Ĉi tie en la fajroskatolo, ke mi rigardu —</p>

<p>DUKO SKULE<br>

<span class="staging">(ĵetas la dokumenton en la fajron)</span> Jen, vidu, nun brulas ĝi! Kaj
nun, parolu, parolu! Miloj da vivoj estas en risko, se Vi nun ne
parolas.</p>

<p>EPISKOPO NIKOLAS<br>

<span class="staging">(kun brilantaj okuloj)</span> Vivo de miloj! <span class="staging">(krias:)</span> Lumon! Aeron!</p>

<p>HÅKON<br>

<span class="staging">(rapidas al la pordo kaj vokas:)</span> Helpon; la episkopo mortas!</p>

<p class="staging">(<b>Sira Viljam</b> kaj pluraj el la aro de la episkopo envenas.)</p>

<p>DUKO SKULE<br>

<span class="staging">(skuas la brakon de la episkopo)</span> La feliĉo de Norvegio tra centoj da
jaroj, eble ties grandeco por eternaj tempoj!</p>

<p>EPISKOPO NIKOLAS<br>

Eternaj tempoj! <span class="staging">(triumfe:)</span> <i lang="la">Perpetuum mobile!</i></p>

<p>DUKO SKULE<br>

Je la beateco de niaj animoj, — kie estas la letero de Trond
pastro!</p>

<p>EPISKOPO NIKOLAS<br>

<span class="staging">(voke:)</span> Ankoraŭ sep preĝojn, Viljam!</p>

<p>DUKO SKULE<br>

<span class="staging">(ekster si mem)</span> La letero! La letero!</p>

<p>EPISKOPO NIKOLAS<br>

Estas <em>tiu</em>, kiun vi bruligis, bona duko. <span class="staging">(falas malantaŭen sur la
benko kaj mortas)</span></p>

<p>DUKO SKULE<br>

<span class="staging">(ekpaŝas malantaŭen kun senvola krio, kaj kovras sian vizaĝon per
la manoj)</span> Dio vi ĉiopova!</p>

<p>MONAĤOJ<br>

<span class="staging">(venas fuĝe el la kapelo)</span> Savu sin kiu povas!</p>

<p>KELKAJ VOĈOJ<br>

Ĉio malbona liberiĝis ĉi-nokte!</p>

<p>ALIULOJ<br>

Ridiĝis laŭte el la angulo! — Kriiĝis: “Ni havas lin!” —
Ĉiuj lumoj estingiĝis!</p>

<p>HÅKON<br>

Nun mortis episkopo Nikolas.</p>

<p>MONAĤOJ<br>

<span class="staging">(fuĝas elen dekstre)</span> <i lang="la">Pater noster, — pater noster!</i></p>

<p>HÅKON<br>

<span class="staging">(proksimiĝas al <b>Skule</b> kaj diras mallaŭte:)</span> Duko, mi ne volas
esplori, kiujn sekretajn insidojn Vi elpensis kun la episkopo, antaŭ
ol li mortis; — sed de morgaŭ Vi ree devos meti vian potencon kaj
dignon en miajn manojn; tion mi nun klare vidas, — ni du ne povos
kune antaŭeniri.</p>

<p>DUKO SKULE<br>

<span class="staging">(rigardas lin kvazaŭ senkonscie)</span> Kune antaŭeniri —?</p>

<p>HÅKON<br>

Morgaŭ mi kunvokos tingon en la reĝa korto; tie ĉio devos esti
ordigata inter ni. <span class="staging">(eliras dekstre)</span></p>

<p>DUKO SKULE<br>

La episkopo morta, kaj la letero brulita! Vivo plena de dubo kaj
lukto kaj teruro! Ho, se mi povus preĝi! — Ne, — agi mi devas; —
ĉi-vespere mi devas fari la decidan paŝon <span class="staging">(al <b>Viljam</b>:)</span> Kien iris
la reĝo?</p>

<p>SIRA VILJAM<br>

<span class="staging">(timigata)</span> Kristo liberigu min, — kion Vi volas al li?</p>

<p>DUKO SKULE<br>

Ĉu vi eble kredas, ke mi intencas mortigi lin ĉi-nokte? <span class="staging">(eliras dekstre)</span></p>

<p>SIRA VILJAM<br>

<span class="staging">(postrigardas lin skuante la kapon, dum la servistoj elportas la
kadavron maldekstre.)</span> La episkopo diris: Ankoraŭ sep preĝojn; — mi
opinias, ke plej sekure estas legi dek kvar. <span class="staging">(postsekvas la aliajn)</span></p>


<h4 class="scenrubriko">ĈAMBRO EN LA REĜA KORTEGO</h4>

<p class="staging">(En la fono estas la enireja pordo; sur ambaŭ flankaj muroj estas
pli malgrandaj pordoj; pli antaŭe dekstre estas fenestro. Lampo
lumas sub la plafono. Tuj apud la pordo maldekstre staras benko, kaj
pli fone lulilo, en kiu la reĝa infano dormas; <b>Margrete</b> sidas
genue ĉe la infano.)</p>

<p>MARGRETE<br>

<span class="staging">(lulas kaj kantas:)</span></p>
<div class="verse">
<div class="stanza">
  Altiĝas la plafono<br>
  al la ĉiel’ por vi;<br>
  nun flugas eta Håkon<br>
  en sia sonĝ’ al Di’.</div>
<div class="stanza">
  Metiĝis jen ŝtuparo<br>
  de l’ ter’ al la ĉiel’;<br>
  ascendas eta Håkon<br>
  al supro kun anĝel’.</div>
<div class="stanza">
  La anĝelet’ de Dio,<br>
  infan’, li gardas vin;<br>
  Di’ benu etan Håkon,<br>
  kungardas mi, patrin’.</div>
</div>

<p class="staging">(Mallonga paŭzo. <b>Duko Skule</b> envenas de la fono.)</p>

<p>MARGRETE<br>

<span class="staging">(ekstaras kun krio de ĝojo, kaj rapidas al li renkonte.)</span> Mia patro!
— Ho, kiom mi suspiris kaj sopiris pri tiu ĉi renkonto!</p>

<p>DUKO SKULE<br>

Dia paco kun vi, Margrete! Kie estas la reĝo?</p>

<p>MARGRETE<br>

Ĉe episkopo Nikolas.</p>

<p>DUKO SKULE<br>

Hm, — nu ja, do li devas baldaŭ esti ĉi tie.</p>

<p>MARGRETE<br>

Kaj ĉu vi volas interparoli kaj interkonsenti, fariĝi amikoj
denove, kiel en pasintaj tagoj?</p>

<p>DUKO SKULE<br>

Mi bonvolus.</p>

<p>MARGRETE<br>

Ankaŭ Håkon bonvolus; kaj ĉiun tagon mi preĝas al Dio, ke tio
okazu. Ho, sed venu por rigardi — <span class="staging">(kaptas lian manon, kaj kondukas
lin al la lulilo)</span></p>

<p>DUKO SKULE<br>

Via infano!</p>

<p>MARGRETE<br>

Jes, tiu ĉarma infano estas mia; — ĉu ne estas mirinde? Li
nomiĝas Håkon, kiel la reĝo! Jen vidu liajn okulojn — ne, vi ja ne
povas vidi ilin nun, kiam li dormas, — sed li havas grandajn bluajn
okulojn; kaj li povas ridi kaj streĉi la manojn kaj ekkapti min, —
kaj li jam konas min! <span class="staging">(zorgeme ŝi ordigas la lulilvestaĵojn)</span></p>

<p>DUKO SKULE<br>

Håkon ricevas filojn, la episkopo aŭguris.</p>

<p>MARGRETE<br>

Tiu ĉi eta infano estas mil fojojn pli kara por mi ol lando kaj
regno, — kaj tiel estas ankaŭ por Håkon. — Ho, estas kvazaŭ mi ne
vere povas kredi pri la feliĉo; mi havas la lulilon staranta antaŭ
mia lito; ĉiun nokton, kiam mi vekiĝas mi rigardas, ĉu ĝi estas
tie, — aspekte mi timus, ke estas nur sonĝo —</p>

<p>DUKO SKULE<br>

<span class="staging">(aŭskultante iras al la fenestro)</span> Ĉu ne estas la reĝo —?</p>

<p>MARGRETE<br>

Jes; li supreniras la alian ŝtuparon; mi volas serĉi lin! <span class="staging">(kaptas
la manon de la patro, kaj rekondukas lin al la lulilo)</span> Duko Skule!
Staru garde ĉe la reĝa infano dume, — jes ĉar krome li estas
reĝa infano — tion mi neniam ekmemoras! Kaj se li vekiĝos, klinu
vin profunden, kaj salutu lin, kiel reĝoj estu salutataj! Nun mi
serĉos Håkon; ho Dio, Dio! nun fine venos lumon kaj pacon super la
parencaron! <span class="staging">(eliras dekstre)</span></p>

<p>DUKO SKULE<br>

<span class="staging">(post mallonga kaj sombra silento)</span> Håkon havas filon. Lia parencaro
vivos post li. Se li mortos, estos tronpretendanto, kiu staras pli
proksime al la trono ol ĉiuj aliaj. Ĉio prosperas por Håkon. Eble
li estas la malĝusta; sed lia fido je si mem staras firme kiel
antaŭe; la episkopo volis skui ĝin, sed ne havis tempon pro la
morto, ne permeson de Dio. Dio ŝirmas Håkon, li retenis la
fortozonon. <em>Nun</em> tion diri al li? <em>Nun</em> ĵuri sur la eldiro de la
episkopo? Kion tio utilus? Neniu kredus min, nek Håkon, nek aliuloj.
Li estus kredinta la episkopon en la mortohoro; la dubo venenigus
lin; sed tio do ne okazis. Kaj tiel neskueble kiel la fido sidas ĉe
Håkon, tiel neskueble sidas la dubo en mi; kiu homo sur la tero povas
elsarki ĝin? Neniu, neniu. Fera fajropruvo estas portita, Dio
parolis, kaj tamen Håkon povas esti la malĝusta, dum mi forĵetas
mian vivon. <span class="staging">(eksidas cerbumante ĉe tablo dekstre.)</span> Kaj se mi nun
gajnus landon kaj regnon, ĉu ne la dubo sidus tie same profunde min
ronĝante kaj konsumante kaj kavigante per siaj eternaj glacigutoj?
— Jes, jes; sed estas pli bone sidi tie supre sur la reĝa seĝo
dubante pri si mem, ol stari malsupre en la aro dubante pri tiu, kiu
sidas tie supre. — La stato inter mi kaj Håkon devas havi finon!
Finon? Sed kiel? <span class="staging">(ekstaras)</span> Vi ĉiopova, vi, kiu por mi statigis
ĉion, vi devas esti kulpa por tio, kio sekvos! <span class="staging">(paŝas tien kaj
reen; haltas kaj pripensas)</span> Urĝas rompi ĉiujn pontojn krom unu, kaj
venki aŭ fali <em>tie</em>, — diris la episkopo je la reĝa nupto en
Bergen; estas nun la tria jaro post tiam, kaj en tiu longa tempo mi
forludis kaj splitis miajn fortojn defendante ĉiujn pontojn. —
<span class="staging">(rapide)</span> <em>Nun</em> mi devas sekvi la konsilon de la episkopo; <em>nun</em> aŭ
neniam! Ambaŭ estas ni ĉi tie en Oslo; mi havas pli grandan viraron
ol Håkon ĉi tiun fojon; kial ne profiti de la supereco, — ĝi rare
estas ĉe mia flanko. <span class="staging">(ŝancelante)</span> Sed nun ĉi-nokte — tuj —? Ne,
ne! Ne ĉi-nokte! — Ha, ha, ha, — jen ĝi denove estas, la
pripenso, — la ŝanceliĝo! Håkon ne sentas tiaĵon; li iras rekte
antaŭen, li, kaj li venkas! <span class="staging">(Li faras kelkajn paŝojn sur la planko,
kaj subite haltas ĉe la lulilo.)</span> La reĝa infano! — Kia bela
frunto. Ĝi sonĝas. <span class="staging">(li sternas la tukon pli bone super la infanon,
kaj rigardas ĝin longe.)</span> Unu tia kiel vi povas savi multe en vira
animo. Mi ne havas filon. <span class="staging">(klinas sin super la lulilon)</span> Li similas al
Håkon. — <span class="staging">(Li tuj retiras sin.)</span> La reĝan infanon, diris la reĝino!
Klinu vin profunde, kaj salutu lin, kiel oni devas saluti reĝojn! Se
Håkon mortos antaŭ mi, ĉi tiu infano leviĝos sur la tronon; kaj mi
— mi staru malsupre, kaj mi klinu min profunde kaj salutu lin kiel
reĝon! <span class="staging">(en kreskanta ribelo)</span> Ĉi tiu infano, la filo de Håkon, sidu
tie supre sur la seĝo, al kiu mi eble estas pli proksima, — kaj mi
staru antaŭ lia piedbenketo, kun blankaj haroj, kurba pro maljuneco,
vidu mian vivotaskon kuŝi nefarita, — mortu sen esti estinta reĝo!
— Mi havas pli fortan viraron ol Håkon, — ventegas ĉi-vespere,
ventas elen el la fjordo —! Se mi kunprenus la reĝan infanon? La
Trondhejmanojn mi povas fidi. — Kion Håkon kuraĝus riski, kiam lia
infano estus en mia potenco! Miaj viroj sekvos min, batalos por mi
kaj venkos. Mi pagos ilin reĝe, kaj ili faros. — Okazu! Alpaŝu;
trans la faŭkon nun la unuan fojon! — Se mi povus vidi, ĉu vi
havas la okulojn de Sverre — aŭ de Håkon Sverrisson —! Li dormas.
Mi ne povas vidi ilin. <span class="staging">(paŭzo)</span> Dormo estas protekto. Dormu en paco,
vi eta reĝa pretendanto! <span class="staging">(iras al la tablo)</span> Håkon juĝu; ankoraŭ
unu fojon mi volas paroli kun li.</p>

<p>MARGRETE<br>

<span class="staging">(venas kune kun la reĝo de la ĉambro dekstre)</span> La episkopo morta!
Ho, kredu min, ĉiu malpaco mortos kun li.</p>

<p>HÅKON<br>

Enlitigu vin, Margrete; vi certe estas laca post la vojaĝo.</p>

<p>MARGRETE<br>

Jes, jes! <span class="staging">(al la duko:)</span> Patro, estu milda kaj cedema, — Håkon
promesis por si! Milfoje bonan nokton ambaŭ! <span class="staging">(mansignas ĉe la pordo
maldekstre kaj foriras; paro da knabinoj forprenas la lulilon.)</span></p>

<p>DUKO SKULE<br>

Reĝo Håkon, ni ne disiĝu kiel malamikoj ĉi tiun fojon. Ĉio
malbona sekvus; venus terura tempo super la landon.</p>

<p>HÅKON<br>

Al tio la lando kutimiĝis dum generacioj; sed Vi vidas, Dio estas
kun mi; ĉiu malamiko falas, kiu kontraŭstaras min. Ne plu estas
Bagloj, ne Slittungoj, ne Ribbungoj; Jon jarlo mortiĝis, Gutorm
Ingason mortis, ankaŭ Sigurd Ribbung, — ĉiuj postuloj, kiuj
prezentiĝis en la regna kunveno en Bergen, pruviĝis senpotencaj, —
de kiu do venus la terura tempo nun?</p>

<p>DUKO SKULE<br>

Håkon, mi timas ke ĝi venus de mi!</p>

<p>HÅKON<br>

Kiam mi fariĝis reĝo, mi donis al Vi la trionon de la regno —</p>

<p>DUKO SKULE<br>

Vi retenis mem du trionojn!</p>

<p>HÅKON<br>

Ĉiam Vi soifis pri pli; mi grandigis Vian parton; nun Vi okupas la
duonan regnon.</p>

<p>DUKO SKULE<br>

Mankas dek ŝipdistriktoj.</p>

<p>HÅKON<br>

Mi faris Vin duko; tio neniu viro en Norvegio antaŭe estis!</p>

<p>DUKO SKULE<br>

Sed Vi estas reĝo! Neniu devas esti reĝo super mi! Mi ne estas
kreita por servi Vin! mi devas estri kaj regi mem!</p>

<p>HÅKON<br>

<span class="staging">(rigardas lin momenton, kaj diras malvarme:)</span> La ĉielo ŝirmu Vian
prudenton, sinjoro. Bonan nokton! <span class="staging">(volas eliri)</span></p>

<p>DUKO SKULE<br>

<span class="staging">(tretas sur lian vojon)</span> Vi ne eskapu de mi tiamaniere! Gardu Vin, aŭ
mi deklaras min libera de Vi; Vi ne povas daŭre esti mia estro; Ni
du devas dividi!</p>

<p>HÅKON<br>

Tion Vi kuraĝas diri al mi!</p>

<p>DUKO SKULE<br>

Mi venis kun pli granda sekvantaro al Oslo ol Vi, Håkon
Håkonsson.</p>

<p>HÅKON<br>

Eble estas Via intenco —</p>

<p>DUKO SKULE<br>

Aŭskultu al mi! Memoru la vortojn de la episkopo! Ni dividu; donu al
mi la dek ŝipdistriktojn; lasu min preni mian parton kiel liberan
reĝolandon, sen impostoj kaj kontribuaĵoj al Vi. Norvegio estis
antaŭe dividita en du regnojn; — ni volas neperfide kune stari —</p>

<p>HÅKON<br>

Duko, Vi certe estas anime malsana, postulante tiaĵon!</p>

<p>DUKO SKULE<br>

Jes, mi estas anime malsana, kaj ekzistas neniu kuraco alimaniera. Ni
du devas esti egaluloj; neniu staru super mi!</p>

<p>HÅKON<br>

Ĉiu senarba insuleto estas ŝtono en la konstruaĵo, kiun starigis
Harald Belhararo kaj sankta Olaf; kaj Vi postulas, ke mi disrompu,
kion ili kunligis? Neniam!</p>

<p>DUKO SKULE<br>

Nu, do ni dividu la regadon; ni regu tri jarojn laŭvice! Vi regis
longe; nun <em>mia</em> tempo venis. Velu el la lando tri jarojn; — mi
volas esti reĝo dume; mi volas ebenigi al Vi la vojon ĝis Vi
revenos hejmen, estri kaj gvidi ĉion al la plej bona; — estas
streĉige kaj fortoŝtele ĉiam sidi garde. Håkon, ĉu Vi aŭdas, —
tri jarojn laŭvice; ni interŝanĝu la kronon!</p>

<p>HÅKON<br>

Ĉu Vi opinias, ke mia krono konvenas al Viaj tempioj?</p>

<p>DUKO SKULE<br>

Neniu krono estas tro vasta por mi!</p>

<p>HÅKON<br>

Rajto de Dio kaj voko de Dio bezoniĝas por porti la kronon.</p>

<p>DUKO SKULE<br>

Kaj Vi fidas certe, ke Vi havas rajton de Dio?</p>

<p>HÅKON<br>

Por tio mi havas la verdikton de Dio.</p>

<p>DUKO SKULE<br>

Ne fidu tion tro certe. Se la episkopo estus permesita paroli, —
tamen, nun tio estus vana; Vi ne volus kredi min. Ja certe Vi havas
potencajn alianculojn tie supre; sed mi tamen spitas! — Vi ne volas
dividi la reĝan potencon? Nu ja — do ni elektu la lastan rimedon;
— Håkon, ni du luktu unu kontraŭ la alia, viro kontraŭ viro, per
pezaj armiloj, pri vivo kaj morto!</p>

<p>HÅKON<br>

Ĉu Vi parolas serioze, sinjoro?</p>

<p>DUKO SKULE<br>

Mi parolas por mia vivotasko kaj por la savo de mia animo!</p>

<p>HÅKON<br>

Do estas malgranda espero por savo de Via animo.</p>

<p>DUKO SKULE<br>

Vi ne volas lukti kun mi? Vi luktu, vi luktu!</p>

<p>HÅKON<br>

Blindigita viro! Mi povas nenion alian ol kompati Vin. Vi kredas, ke
estas la voko de la Sinjoro, kiu pelas Vin supren sur la reĝan
tronon; Vi ne vidas, ke estas nur Via orgojlo. Kio logas Vin? La
reĝa ringo, la mantelo kun purpura rando, la rajto sidi tri ŝtupojn
alte super la planko: — abomene, abomene, — se <em>tio</em> estus esti
reĝo, mi ĵetus la tutan reĝecon en Vian ĉapelon, kiel oni ĵetas
obolon al almozpetanto.</p>

<p>DUKO SKULE<br>

Vi konis min de kiam Vi estis infano, kaj juĝas min tiel!</p>

<p>HÅKON<br>

Vi havas ĉiujn donacojn de la animo, saĝeco kaj kuraĝo; Vi estas
kreita por stari plej proksime al la reĝo, sed ne esti reĝo
mem.</p>

<p>DUKO SKULE<br>

Tion ni volas nun provi!</p>

<p>HÅKON<br>

Nomu unu solan reĝan verkon, kiun Vi faris en ĉiuj tiuj jaroj kiam
Vi regis por mi! Ĉu la Bagloj aŭ la Ribbungoj iam estis pli
potencaj ol tiam? Vi estis la matura viro, sed la lando rabiĝis de
ribelantaj aroj; — ĉu vi subigis unu solan? Mi estis juna kaj
sensperta, kiam mi prenis la regadon; — vidu min — ĉio falis
subiĝe, kiam mi fariĝis reĝo; ne plu estas Bagloj, neniuj
Ribbungoj!</p>

<p>DUKO SKULE<br>

Pri tio Vi plej malmulte fanfaronu; ĉar en <em>tio</em> la danĝero estas
plej granda. Aro devas stari kontraŭ aro, postulo kontraŭ postulo,
landparto kontraŭ landparto, se la reĝo estu la plej potenca. Ĉiu
vilaĝaro, ĉiu parencaro devas aŭ lin bezoni aŭ timi lin. Se Vi
forigos ĉiun malpacon, Vi samtempe forprenos la potencon de Vi
mem.</p>

<p>HÅKON<br>

Kaj Vi volas esti reĝo, — Vi, kiu juĝas tiel? Vi povus fariĝi
taŭga estro je la tempo de Erling Skakke; sed la tempo preterkreskis
Vin, kaj ĝin Vi ne komprenas. Ĉu Vi ne vidas, ke la norvega regno,
kiel Harald kaj Olaf starigis ĝin, nur estas komparebla kun
preĝejo, kiu ankoraŭ ne estas konsekrita? La muroj altiĝas kun
fortaj kolonoj, la tegmenta volbo streĉas sin vaste supre, la
turpinto montras supren kiel piceo en la arbaro; sed la vivo, la
palpanta koro, la vigla sangofluo ne pasas tra la verko; la vivanta
animo de Dio ne estas enspirita enen en ĝin; ĝi ankoraŭ ne ricevis
konsekron. — <em>Mi</em> volas alporti la konsekron! Norvegio estis
<em>regno</em>, ĝi fariĝu <em>popolo</em>. Trondhejmano staris kontraŭ Vikenano,
Egdo kontraŭ Hordo, Håleygo kontraŭ Sygno; ĉiuj fariĝu de nun nur
unu, kaj ĉiuj sciu en si mem kaj komprenu, ke ili estas unu! <em>Tio</em>
estas la tasko, kiun Dio metis sur miajn ŝultrojn; <em>tio</em> estas la
faro, kiun faru nun la reĝo de Norvegio. Tiun faron, duko, ĝin mi
pensas, ke Vi lasas kuŝi, ĉar certe, Vi ne kapablas.</p>

<p>DUKO SKULE<br>

<span class="staging">(frapita)</span> Kunigi —? Kunigi al unu opo Trondhejmanojn kaj
Vikenanojn, — tutan Norvegion —? <span class="staging">(dubema)</span> Neeblas! Tiaĵon neniam
rakontis la Norvega sagao!</p>

<p>HÅKON<br>

Por <em>Vi</em> tio estas nefarebla; ĉar Vi kapablas nur fari la malnovan
sagaon denove; sed por mi tio estas same facila kiel por la falko
fendi la nubojn.</p>

<p>DUKO SKULE<br>

<span class="staging">(en maltrankvila movo)</span> Kunigi la tutan popolon, — veki ĝin tiel ke
ĝi sentas sin unu opo! De kie Vi ricevis tian strangan penson? Ĝi
frostigas kaj fajrigas min. <span class="staging">(ekdire:)</span> Vi havas ĝin de la diablo,
Håkon; ĝi neniam realiĝu, kiam mi havas fortojn meti la ŝtalĉapon
sur mian kapon!</p>

<p>HÅKON<br>

Mi havas la penson de Dio, kaj neniam malkaptas ĝin tiom longe kiom
mi portas la reĝan ringon de Sankta Olaf ĉirkaŭ mia frunto!</p>

<p>DUKO SKULE<br>

Do falu la reĝa ringo de Sankta Olaf!</p>

<p>HÅKON<br>

Kiu verku tion?</p>

<p>DUKO SKULE<br>

Mi, se neniu alia.</p>

<p>HÅKON<br>

Vi, Skule, Vi fariĝos sendanĝera sur la tingo morgaŭ.</p>

<p>DUKO SKULE<br>

Håkon! Ne tentu Dion! Ne pelu min sur la ekstreman randon de la abismo!</p>

<p>HÅKON<br>

<span class="staging">(montras al la pordo)</span> Iru, sinjoro, — kaj lasu tion en forgeso, ke
ni parolis, per akraj langoj ĉi-vespere.</p>

<p>DUKO SKULE<br>

<span class="staging">(rigardas lin momenton kaj diras:)</span> Ni estos parolantaj per pli akraj
langoj venontan fojon. <span class="staging">(eliras en la fono)</span></p>

<p>HÅKON<br>

<span class="staging">(post mallonga paŭzo:)</span> Li minacas! Ne, ne; tiel ekstreme ne evoluas.
Li devas, li cedu kaj subiĝu; mi bezonas ĉi tiun fortan brakon,
tiun sagacan kapon. — Se troviĝas kuraĝo kaj sagaco en tiu ĉi
lando, tio estas kapabloj donitaj de Dio al la homoj por mia uzo;
estas por servi min, ke duko Skule ricevis bonajn talentojn; spiti
min estas spiti ĉielon; estas mia devo puni kiun ajn, kiu ekstaras
kontraŭ la volon de la ĉielo, — ĉar la ĉielo ja multe faris por
mi.</p>

<p>DAGFINN BONDE<br>

<span class="staging">(venas de la fono)</span> Sinjoro, estu gardema ĉi-nokte; la duko certe
elpensas malbonon.</p>

<p>HÅKON<br>

Kion vi diras?</p>

<p>DAGFINN BONDE<br>

Pri kio li pensas, mi ne scias; sed ke io estas en preparo, estas
sufiĉe certe.</p>

<p>HÅKON<br>

Ĉu li pensus nin ataki? Neeble, neeble!</p>

<p>DAGFINN BONDE<br>

Ne, sed estas io alia. Liaj ŝipoj kuŝas pretaj por forvelo; okazos
tingo surŝipe.</p>

<p>DAGFINN BONDE<br>

Vi eraras —! Iru, Dagfinn, kaj havigu al mi certan informon.</p>

<p>DAGFINN BONDE<br>

Jes, ja; Vi povas fidi min. <span class="staging">(eliras)</span></p>

<p>HÅKON<br>

Ne, — estus ja neimageble! La duko ne kuraĝas ekstari kontraŭ min.
Dio tion ne al li permesos, — Dio, kiu faris ĉion tiel mirinde bele
por mi ĝis nun. <em>Nun</em> mi devas havi pacon, <em>nun</em> mi ja estas
komencanta! — Ankoraŭ mi malmulte faris; sed mi aŭdas la
sentrompan voĉon de Dio voki en mi: Vi antaŭenigu grandan reĝan
verkon en Norvegio.</p>

<p>GREGORIUS JONSSON<br>

<span class="staging">(venas de la fono)</span> Mia sinjoro kaj reĝo!</p>

<p>HÅKON<br>

Gregorius Jonsson! Ĉu Vi venas ĉi tien?</p>

<p>GREGORIUS JONSSON<br>

Mi ofertas min kiel Vian fidelulon; <em>ĝis nun</em> mi sekvis la dukon;
<em>nun</em> mi ne plu kuraĝas sekvi lin.</p>

<p>HÅKON<br>

Kio okazis?</p>

<p>GREGORIUS JONSSON<br>

Tio, kion neniu volas kredi, kiam la famo disvastiĝos tra la lando.</p>

<p>HÅKON<br>

Parolu, parolu!</p>

<p>GREGORIUS JONSSON<br>

Mi timas aŭdi la sonon de miaj propraj vortoj; — do sciu — <span class="staging">(kaptas
lian brakon kaj flustras)</span></p>

<p>HÅKON<br>

<span class="staging">(kun krio ekretiras sin)</span> Ha, Vi perdis vian konscion!</p>

<p>GREGORIUS JONSSON<br>

Dio donu ke mi farus.</p>

<p>HÅKON<br>

Neaŭdite! Ne povas tiel esti!</p>

<p>GREGORIUS JONSSON<br>

Je la kara sango de Kristo, tiel estas!</p>

<p>HÅKON<br>

Iru, iru; sonorigu al hirdkunveno; ĉiuj miaj viroj ariĝu.</p>

<p class="staging">(<b>Gregorius Jonsson</b> eliras.)</p>

<p>HÅKON<br>

<span class="staging">(paŝadas tien kaj reen kelkajn fojojn; poste li proksimigas sin al
la pordo de la ĉambro de <b>Margrete</b>, frapas, kaj daŭre paŝadas
tien kaj reen; denove iras al la pordo, frapas kaj vokas:)</span> Margrete!
<span class="staging">(daŭre paŝadas tien kaj reen)</span></p>

<p>MARGRETE<br>

<span class="staging">(ĉe la pordo, nokte vestita, kun displektitaj haroj; sur la ŝultroj
ŝi havas ruĝan ŝnurmantelon, kiun ŝi tenas strikte kovre sur la
brusto)</span> Håkon! Ĉu estas vi?</p>

<p>HÅKON<br>

Jes, ja; vi devas elveni.</p>

<p>MARGRETE<br>

Ho, sed vi ne devas rigardi min; mi jam estis enlitiĝinta.</p>

<p>HÅKON<br>

Aliaĵon mi nun havas por pripensi.</p>

<p>MARGRETE<br>

Kio okazis?</p>

<p>HÅKON<br>

Donu al mi bonan konsilon! Ĵus mi ricevis la plej malbonan el ĉiuj
novaĵoj.</p>

<p>MARGRETE<br>

<span class="staging">(time)</span> Kiun novaĵon, Håkon?</p>

<p>HÅKON<br>

Ke nun estas du reĝoj en Norvegio.</p>

<p>MARGRETE<br>

Du reĝoj en Norvegio! — Håkon, kie estas mia patro?</p>

<p>HÅKON<br>

Li prenis reĝan nomon sur la ŝipo; nun li velos al Nidaros por sin
kroni.</p>

<p>MARGRETE<br>

Ho, Dio, vi ĉiopova —! <span class="staging">(falglitas sur la benkon, kovras la
vizaĝon per siaj manoj kaj ploras)</span></p>

<p>HÅKON<br>

Du reĝoj en la lando!</p>

<p>MARGRETE<br>

Mia edzo unu, — kaj mia patro la alia!</p>

<p>HÅKON<br>

<span class="staging">(paŝadas maltrankvile tien kaj reen)</span> Donu al mi bonan konsilon,
Margrete! Ĉu mi iru tra la Opplandoj, venu la unua al Trondhejmo kaj
malhelpu la kronadon? Ne, ne eblas; mi havas tro malgrandan
militistan aron kolektita; tie norde li estas pli potenca ol mi. —
Donu al mi konsilon; kiel mi sukcesu mortigi la dukon, antaŭ ol li
atingos al Nidaros!</p>

<p>MARGRETE<br>

<span class="staging">(petege kun plektitaj manoj)</span> Håkon, Håkon!</p>

<p>HÅKON<br>

Ĉu vi ne povas elpensi sagacan konsilon por mortigi la dukon, mi
diras!</p>

<p>MARGRETE<br>

<span class="staging">(falglitas el doloro malsupren de la benko kaj kuŝas genue)</span> Ho, ĉu
vi do tute forgesas, ke li estas mia patro!</p>

<p>HÅKON<br>

Via patro —; jes, ja, jen vero; mi forgesis. <span class="staging">(suprenlevas ŝin)</span>
Eksidu, Margrete; estu esperplena; ne ploru; vi ja ne kulpas pro tio
ĉi. <span class="staging">(iras al la fenestro)</span> Duko Skule fariĝos al mi pli akra ol
ĉiuj aliaj malamikoj; — Dio, Dio, — kial vi frapas min tiel
malmole, mi, kiu pri nenio kulpis! <span class="staging">(iu frapas en la fono; li
ekskuiĝas, aŭskultas kaj vokas:)</span> Kiu frapas tie ekstere tiel
malfrue en la vespero?</p>

<p>VOĈO DE INGA<br>

<span class="staging">(ekstere)</span> Iu kiu frostas, Håkon!</p>

<p>HÅKON<br>

<span class="staging">(kun krio)</span> Mia patrino!</p>

<p>MARGRETE<br>

<span class="staging">(eksaltas)</span> Inga!</p>

<p>HÅKON<br>

<span class="staging">(rapidas al la pordo kaj malfermas; <b>Inga</b> sidas sur la sojlo)</span> Mia
patrino! Sidanta kiel hundo ekstere de la pordo de sia filo! Kaj mi
demandas, kial Dio min frapas!</p>

<p>INGA<br>

<span class="staging">(etendas la brakojn al li)</span> Håkon, mia infano! Beno super vi!</p>

<p>HÅKON<br>

<span class="staging">(suprenlevas ŝin)</span> Venu — envenu; ĉi tie estas hele kaj varme!</p>

<p>INGA<br>

Ĉu mi rajtas enveni al vi!</p>

<p>HÅKON<br>

Ni neniam plu disiĝos.</p>

<p>INGA<br>

Mia filo — mia reĝo, — Oh, kiel vi estas bona kaj kora! Mi staris
en angulo, kaj vidis vin, kiam vi iris de la episkopa domego; vi
aspektis zorgoplene; mi <em>ne povis</em> tiel disiĝi de vi!</p>

<p>HÅKON<br>

Dankon al Dio pro tio. Vi certe estas la plej bona, kiu povus veni
nun! Margrete, — mia patrino, — mi grave pekis; mi fermis mian
koron por vi du, kiuj estas tiom riĉaj je amo.</p>

<p>MARGRETE<br>

<span class="staging">(ĵetas sin al lia kolo)</span> Oh, Håkon, mia amata edzo; ĉu mi nun staras
proksime al vi?</p>

<p>HÅKON<br>

Jes, ja; vi faras; ne por doni al mi saĝajn konsilojn, sed por lumi
kaj brili sur mia vojo. Venu kio ajn, mi sentas la forton de Dio en
mi!</p>

<p>DAGFINN BONDE<br>

<span class="staging">(envenas rapidege de la fono)</span> Sinjoro, sinjoro! Nun la plej malbona
okazis!</p>

<p>HÅKON<br>

<span class="staging">(ridetas fidoplene, dum li premas <b>Margrete</b> kaj <b>Inga</b> firme al si)</span>
Mi scias; sed ne estas danĝero, maljuna Dagfinn! Se estas du reĝoj
en Norvegio, tamen estas nur unu en la ĉielo, — kaj <em>li</em> certe
kapablas!</p>

<p class="aktfino">Kurteno</p>
</div>

<div class="acte">
<h3 class="actehead">KVARA AKTO</h3>


<p class="staging">(Granda halo en la reĝa korto en Oslo. <b>Reĝo Skule</b> festenas kun
sia hirdo kaj siaj estroj. Antaŭe maldekstre staras la honora seĝo,
kie <b>Skule</b> sidas, riĉe vestita en purpurmantelo kaj reĝa ringo
ĉirkaŭ la kapo. La tablo de la noktomanĝo, ĉirkaŭ kiu la gastoj
trovis sidlokojn, streĉas sin de la honora sidloko al la fono. Rekte
kontraŭe al <b>Skule</b> sidas <b>Pål Flida</b> kaj <b>Bård Bratte</b>. Kelkaj pli
malaltstataj gastoj regaliĝas starantaj ĉe la dekstra flanko.
Estas malfrua vespero; la halo estas brile lumigata. La festeno
proksimiĝas al la fino; la viroj estas tre gajaj kaj ankaŭ parte
ebriaj; ili trinksalutas unu la alian, ridas kaj parolas ĉiuj
samtempe.)</p>

<p>PÅL FLIDA<br>

<span class="staging">(ekstaras kaj vokas por atento)</span> Silento en la Halo; Jatgejr skaldo
volas prezenti sian kanton honore al reĝo Skule.</p>

<p>JATGEJR<br>

</p><p class="staging">(ekstaras antaŭe meze sur la planko)</p>
<div class="verse">
<div class="stanza">
  Skule kunvokis al Eyrating’<br>
  dum meso en Nidaros’;<br>
  fariĝis li reĝo sub sonorilad’;<br>
  brila la apoteoz’.</div>
<div class="stanza">
  Suden al Gudbrandvalo la reĝ’<br>
  trans Dovre en neĝo kaj vent’<br>
  iris kun hird’, kaj valanoj en plor’<br>
  liberiĝis per kara arĝent’.</div>
<div class="stanza">
  Sakris la Opplandan’ en koler’<br>
  al Skule sur Mjors, la lag’;<br>
  marŝis li tra la Raŭma-regn’<br>
  al Låka, al venka tag’.</div>
<div class="stanza">
  Estis la sankta fasta-semajn’;<br>
  atakis la Birkibejn-ar’;<br>
  Knut jarlo ĝin estris, — parolis la glav’.<br>
  Ni vadis en sanga mar’.</div>
<div class="stanza">
  Depost la tagoj de Sverre reĝ’,<br>
  fariĝis ne tia batal’;<br>
  ruĝiĝis de sang’ la vintra ej’<br>
  pro labor’ de la akra ŝtal’.</div>
<div class="stanza">
  Fuĝe forkuris la Birkibejnoj, —<br>
  kaj glav’ kaj ŝild’ forĵetiĝis.<br>
  Centoj tamen forkuris ne;<br>
  sternitaj nur glaciiĝis.</div>
<div class="stanza">
  Neniu konas de Håkon la voj’; —<br>
  por Skule urboj kaj kasteloj.<br>
  Longe sidu Skule reĝ’!<br>
  Saluton de viaj norvegoj!</div>
</div>

<p>LA VIROJ DE SKULE<br>

<span class="staging">(eksaltas kun sturma ĝojego, levas la kruĉojn kaj kalikojn aeren,
interfrapas la armilojn kaj ripetas:)</span> Longe sidu Skule reĝ’! Saluton de viaj norvegoj!</p>

<p>REĜO SKULE<br>

Dankon pro la kanto, Jatgejr skaldo! Ĝi estas tia, kia mi plej bone
ŝatas ĝin; ĉar ĝi laŭdas miajn virojn same varme kiel min
mem.</p>

<p>JATGEJR<br>

Estas honoro por la reĝo, ke liaj viroj laŭdiĝas.</p>

<p>REĜO SKULE<br>

Prenu ĉi tiun brakringon kiel skaldo-pagon, restu kun mi kaj servu
min; mi volas havi multajn skaldojn ĉe mi.</p>

<p>JATGEJR<br>

Bezoniĝos, sinjoro, se estu farendaj kantoj pri ĉiuj Viaj
faroj.</p>

<p>REĜO SKULE<br>

Mi volas esti trioble pli donacema ol Håkon; poemarton oni devas
honori kaj gratifiki kiel aliajn grandajn farojn, tiom longe kiom mi
estas reĝo. Eksidu; vi nun apartenas al la hirdo; ĉio kion vi
bezonos doniĝos al vi senpage.</p>

<p>JATGEJR<br>

<span class="staging">(eksidas)</span> Tio, kion mi bezonos, baldaŭ ege mankos al Vi,
sinjoro.</p>

<p>REĜO SKULE<br>

Kaj kio?</p>

<p>JATGEJR<br>

Reĝaj malamikoj, pri kies fuĝo kaj falo mi povus fari kantojn.</p>

<p>MULTAJ INTER LA VIROJ<br>

<span class="staging">(sub ridado kaj aplaŭdo)</span> Bone dirite, Islandano!</p>

<p>PÅL FLIDA<br>

<span class="staging">(al <b>Jatgejr</b>)</span> La kanto estas bona; tamen iom da mensogo devas esti
en ĉiu skalda verko, tiel ankaŭ en la via.</p>

<p>JATGEJR<br>

Mensogo, sinjoro kortestro?</p>

<p>PÅL FLIDA<br>

Jes; vi diras, ke neniu scias kie reĝo Håkon vagas; ne estas tiel;
certa mesaĝo diras, ke Håkon estas en Nidaros.</p>

<p>REĜO SKULE<br>

<span class="staging">(ridetante)</span> Jes, li honorigis la reĝan infanon kaj donis al ĝi
reĝan nomon.</p>

<p>JATGEJR<br>

Tion mi aŭdis; sed mi ne sciis, ke iu povus donaci, kion li mem ne
posedas.</p>

<p>REĜO SKULE<br>

Plej facile estas donaci, kion oni mem ne posedas.</p>

<p>BÅRD BRATTE<br>

Sed streĉe devas esti iri mezvintre de Bergen al Nidaros, kiam oni
devas almozpeti transporton.</p>

<p>JATGEJR<br>

Estas rondiro por la Birkibejnoj; ili komencis en malsato kaj frosto;
nun ili finas sammaniere.</p>

<p>PÅL FLIDA<br>

En Bergen ĉirkaŭiras la famo, ke Håkon abnegacias la eklezion kaj
ĉion kio estas sankta; li ne aŭskultis meson la novjartagon.</p>

<p>BÅRD BRATTE<br>

Li havis sufiĉan ekskuzon por foresto, Pål; la tutan tagon li
staris hakante siajn arĝentajn pladojn kaj pelvojn en pecojn; — ion
alian li ne havis por pagi la hirdon. <span class="staging">(ridado kaj laŭtvoĉa parolo
inter la gastoj)</span></p>

<p>REĜO SKULE<br>

<span class="staging">(suprenlevas sian kruĉon)</span> Nun mi trinkas al vi, Bård Bratte, kaj
dankas Vin kaj ĉiujn miajn novajn virojn. Ĉe Låka Vi luktis kuraĝe
por mi, kaj al Vi grandparte ni ŝuldas la venkon.</p>

<p>BÅRD BRATTE<br>

Estis la unua fojo, kiam mi luktis sub Vi, sinjoro; sed mi baldaŭ
komprenis, ke estas facile venki, kiam tia estro kiel Vi rajdas
antaŭe en la aro. Sed domaĝe ke ni frapis tiel multajn, kaj pelis
ilin tiel foren; nun pasos longa tempo, antaŭ ol ili kuraĝos ataki
nin denove, mi timas.</p>

<p>REĜO SKULE<br>

Atendu ĝis la printempo, kaj ni certe renkontos ilin. Nun Knut jarlo
sidas kun tiuj kiuj savis sin sur la monto ĉe Tunsberg; kaj Arnbjørn
Jonsson arigas virojn oriente en Viken; kiam ili opinias sin sufiĉe
fortaj, ili certe aŭdigos de si.</p>

<p>BÅRD BRATTE<br>

Tion ili ne kuraĝas post la granda perdo de viroj ĉe Låka.</p>

<p>REĜO SKULE<br>

Ni ellogos ilin per ruzaĵo.</p>

<p>MULTAJ VOĈOJ<br>

Jes, jes, — faru tion, sinjoro!</p>

<p>BÅRD BRATTE<br>

Ruzaĵoj abundas ĉe Vi, reĝo Skule, Viaj malamikoj neniam ion
scias, antaŭ ol Vi estas super ilin, kaj ĉiam estas Vi <em>tie</em>, kie
ili malplej atendus.</p>

<p>PÅL FLIDA<br>

Tial la Birkibejnoj nomas nin Vårbelgoj.</p>

<p>REĜO SKULE<br>

Aliuloj diras Vargbelgoj; sed pri tio mi ĵuras, ke kiam ni venontan
fojon renkontiĝos, la Birkibejnoj spertu, kiel malfacile estas
senfeligi tiajn vargojn.</p>

<p>BÅRD BRATTE<br>

Kun ilia bona volo ni ne renkontiĝos; fariĝos ĉaso tra la tuta
lando.</p>

<p>REĜO SKULE<br>

Tion ni ankaŭ faros. Unue ni purigos Viken, kaj subigos al ni la
landon ĉi tie oriente; poste ni kolektos ŝipojn, velos ĉirkaŭ la
promontoro kaj la tutan vojon norden al Nidaros.</p>

<p>BÅRD BRATTE<br>

Kaj kiam Vi tiel venos al Nidaros, mi opinias, ke la kanonikoj ne
malpermesos al Vi elporti la ĉerkon de Sankta Olaf al la tingejo,
kiel ili faris ĉi-aŭtune, kiam Vi honoriĝis kiel reĝo.</p>

<p>REĜO SKULE<br>

La ĉerko estu elportata; mi volas porti mian reĝan nomon tute
leĝe.</p>

<p>JATGEJR<br>

Kaj mi promesas verki grandan epopeon, kiam Vi estos mortiginta la
dormantan viron!</p>

<p class="staging">(eksplodo de rido inter la viroj)</p>

<p>REĜO SKULE<br>

La dormantan viron?</p>

<p>JATGEJR<br>

Ĉu vi ne scias, sinjoro, ke reĝo Håkon nomiĝas “Håkon-dorm’”;
ĉar li sidas kvazaŭ paralizita, depost kiam Vi prenis la regan
potencon.</p>

<p>BÅRD BRATTE<br>

Li kuŝas kun fermitaj okuloj, oni diras. Li eble sonĝas, ke li
ankoraŭ estas reĝo.</p>

<p>REĜO SKULE<br>

Ke li sonĝu; li neniam sonĝos sin al la reĝeco.</p>

<p>JATGEJR<br>

Ke lia dormo fariĝu longa kaj sen sonĝoj, kaj mi ekhavos materialon
por poemo.</p>

<p>LA VIROJ<br>

Jes, jes! Faru kiel diras la skaldo!</p>

<p>REĜO SKULE<br>

Kiam tiom da bonaj viroj konsilas la samon, la konsilo devas esti
bona; tamen pri tio ni nun ne parolu. Sed unu promeson mi volas fari;
— ĉiu el miaj viroj prenu armilojn kaj vestaĵojn, oron kaj
arĝenton, kiel heredon kaj posedaĵon post tiu malamiko, kiun li
faligos; kaj ĉiu viro havu tian dignecon, kian li faligos. Tiu, kiu
mortigos vasalon, mem fariĝu vasalo; tiu, kiu mortigos administranton
de distrikto, havu distrikton post la mortigita; kaj ĉiuj tiuj, kiuj
antaŭe havas tiajn dignecojn kaj oficojn, ili rekompenciĝu reĝe
alimaniere.</p>

<p>LA VIROJ<br>

<span class="staging">(eksaltas en sovaĝa ĝojo)</span> Vivu, vivu reĝo Skule! Konduku nin
kontraŭ la Birkibejnojn!</p>

<p>BÅRD BRATTE<br>

<em>Nun</em> Vi estas certa pri la venko en ĉiuj bataloj!</p>

<p>PÅL FLIDA<br>

Mi volas havi Dagfinn Bonde por <em>mi</em>; li havas bonan glavon, kiun mi
longe deziris ekhavi.</p>

<p>BÅRD BRATTE<br>

Mi volas havi la maŝkirason de Bård Torsteinsson; ĝi savis lian
vivon ĉe Låka, ĉar ĝi rezistas kontraŭ hakoj kaj pikoj.</p>

<p>JATGEJR<br>

Ne! Vi lasu ĝin al mi; ĝi konvenas pli bone por mi; vi ricevos kvin
markojn de oro interŝanĝe.</p>

<p>BÅRD BRATTE<br>

De kie vi prenos kvin markojn de oro, skaldo?</p>

<p>JATGEJR<br>

Mi prenos ilin de Gregorius Jonsson, kiam ni venos norden.</p>

<p>LA VIROJ<br>

<span class="staging">(ĉiuj samtempe)</span> Kaj mi volas havi — mi volas havi —</p>

<p class="staging">(La cetero fariĝas neklara en la bruo.)</p>

<p>PÅL FLIDA<br>

For, ĉiu al sia loĝejo; memoru, ke vi estas en la halo de la
reĝo.</p>

<p>LA VIROJ<br>

Jes, jes! — vivu la reĝo, vivu reĝo Skule!</p>

<p>REĜO SKULE<br>

Enlitigu vin nun, vi bonaj viroj! Ni sidis longe ĉe la trinkotablo
ĉi-nokte.</p>

<p>HIRDANO<br>

<span class="staging">(kiam la aro estas ironta)</span> Morgaŭ ni lotos pri la havaĵoj de la
Birkibejnoj.</p>

<p>IU ALIA<br>

Lasu la hazardon decidi!</p>

<p>IUJ<br>

Ne, ne!</p>

<p>ALIULOJ<br>

Jes, jes!</p>

<p>BÅRD BRATTE<br>

Nun la Vargbelgoj batalas por la ursa pelto.</p>

<p>PÅL FLIDA<br>

Kaj poste ili faligos la urson.</p>

<p class="staging">(Ĉiuj eliras en la fono.)</p>

<p>REĜO SKULE<br>

<span class="staging">(atendas ĝis la viroj foriris; la streĉo en liaj trajtoj
malstreĉiĝas; li falglitas sur unu el la benkoj.)</span> Kiom laca mi
estas, morte laca. Tagon post tago stari meze en tiu svarmo, ŝajnigi
rideton al la estonteco, kvazaŭ mi estus senskue certa pri la rajto
kaj la venko kaj la feliĉo. Havi neniun homon kun kiu paroli pri
tio, kio ronĝas min tiel dolore. <span class="staging">(ekstaras kun esprimo de timo)</span> Kaj
la batalo ĉe Låka! Ke mi venkis tie! Håkon sendis sian armeon
kontraŭ min; Dio devus dispartigi kaj dividi inter la du reĝoj, —
kaj mi venkis, venkis, kiel neniu antaŭe venkis super la
Birkibejnoj! La ŝildoj staris fikse en la neĝo, sed estis neniu
malantaŭ ili; — la Birkibejnoj forkuris arbaren, trans vastejojn
kaj stepetojn kaj deklivojn, tiel foren kiel la gamboj volis porti
ilin. La nekredebleco okazis; Håkon perdis, kaj mi venkis. Estas
kaŝita teruro en tiu venko.Vi granda Dio de la ĉielo, do ne estas
iu certa leĝo tie supre, kiun ĉio sekvas? Ne estas iu venkanta
potenco en <em>tio</em>, havi la rajton. <span class="staging">(sovaĝe interrompante)</span> Mi estas malsana,
mi estas malsana! — Kial la rajto ne estus ĉe mia flanko? Ĉu ne estas
kvazaŭ Dio mem volus certigi min pri tio, kiam li donis al mi la venkon?
<span class="staging">(cerbumante)</span> La ebleco estas ambaŭflanke egala; — ne plumo pli peza
sur unu taso de la pesilo ol ĉe la alia; kaj tamen — <span class="staging">(skuas la kapon)</span>
tamen la pesilo pesas por Håkon. Mi havas malamon kaj ardajn dezirojn por
ĵeti en la pesiltason; tamen la pezo estas por Håkon. Se la penso
pri reĝa rajto senintence venas sur min, tiam estas ĉiam li, neniam
mi, kiu estas la vera reĝo. Se mi vidu min kiel la ĝustan, tiam tio
fariĝu per artaĵo; mi devas starigi troveman konstruaĵon, sagacan
verkon; mi devas forpeli de mi memoraĵojn, kaj preni la fidon
perforte. Tiel neniam estis antaŭe. Kio okazis, kio poste faris min
tiel dubema? Ke la episkopo brulis la leteron? Ne, — per tio la
necerteco fariĝis eterna; sed ĝi ne fariĝis pli granda. Ĉu Håkon
do lastatempe faris iun grandan reĝan agon? Ne, siaj plej grandajn
agojn li faris, kiam mi plej malmulte kredis je li. <span class="staging">(eksidas
dekstraflanke)</span> Kio <em>estas?</em> Ha, estas strange; venas kaj malaperas
kiel blua sortolumo; dancadas sur mia langopinto, kiel kiam oni
perdis vorton ne povante retrovi ĝin. <span class="staging">(eksaltas)</span> Ha! Nun mi havas
ĝin! Ne —! Jes, jes! nun mi havas ĝin! — “Norvegio estis
<em>regno</em>, ĝi fariĝu <em>popolo</em>; ĉiuj fariĝu unu, kaj ĉiuj sciu en
si mem, ke ili <em>estas unu!</em>” Post kiam Håkon diris ĉi tiujn
frenezulajn vortojn, li ĉiam staras antaŭ mi kiel la ĝusta reĝo;
— <span class="staging">(timeme rigardas antaŭen kaj flustras:)</span> Ĉu brilus Dia voko en
ĉi tiuj strangaj vortoj? Ĉu Dio konservis la ideon ĝis nun, kaj
volas ĝin elŝuti — kaj elektis Håkon kiel semanton?</p>

<p>PÅL FLIDA<br>

<span class="staging">(venas de la fono)</span> Sinjoro reĝo, mi alportas novaĵon.</p>

<p>REĜO SKULE<br>

Novaĵon?</p>

<p>PÅL FLIDA<br>

Viro veninta de la fjordo, rakontas, ke la Birkibejnoj en Tunsberg
metis siajn ŝipojn surmaren, kaj ke multaj viroj alvokiĝis en la
urbon la lastajn tagojn.</p>

<p>REĜO SKULE<br>

Bone, ni renkontos ilin — morgaŭ, aŭ iam.</p>

<p>PÅL FLIDA<br>

Sinjoro, povus okazi, ke la Birkibejnoj intencus renkonti nin
unue.</p>

<p>REĜO SKULE<br>

Por tio ili ne havas sufiĉe da ŝipoj, kaj ankaŭ ne viraron.</p>

<p>PÅL FLIDA<br>

Sed Arnbjørn Jonsson kunigas kaj viraron kaj ŝipojn el ĉie en
Viken.</p>

<p>REĜO SKULE<br>

Pli bone; ni batos ilin ĉiujn kiel ĉe Låka.</p>

<p>PÅL FLIDA<br>

Sinjoro, ne estas facile bati la Birkibejnojn du fojojn laŭvice.</p>

<p>REĜO SKULE<br>

Kaj kial ne?</p>

<p>PÅL FLIDA<br>

Ĉar la Norvega sagao neniam rakontas, ke tiaĵo okazis en la antaŭa
tempo. — Ĉu mi ne sendu spionojn suden al la Kapinsulo?</p>

<p>REĜO SKULE<br>

Ne bezoniĝas; estas nigra nokto, kaj ankaŭ nebulo.</p>

<p>PÅL FLIDA<br>

Nu ja, la reĝo plej bone scias; sed memoru, sinjoro, ke ĉiuj en
Viken kontraŭas vin. La urbanoj en Oslo malamas vin, kaj se la
Birkibejnoj venos, ili aliĝos al ili.</p>

<p>REĜO SKULE<br>

<span class="staging">(vigle)</span> Pål Flida, ĉu ne estus imageble, ke mi tirus la Vikenanojn
al mia flanko?</p>

<p>PÅL FLIDA<br>

<span class="staging">(rigardas lin en surprizo kaj skuas la kapon)</span> Ne, sinjoro, tio ne
estas imagebla.</p>

<p>REĜO SKULE<br>

Kaj kial ne?</p>

<p>PÅL FLIDA<br>

Ne, ĉar Vi ja havas la Trondhejmanojn ĉe Via flanko.</p>

<p>REĜO SKULE<br>

Trondhejmanojn kaj Vikenanojn, ambaŭ mi volas havi!</p>

<p>PÅL FLIDA<br>

Ne, sinjoro, ne fareblas.</p>

<p>REĜO SKULE<br>

Ne imagebla; ne farebla! Kaj kial — kial ne?</p>

<p>PÅL FLIDA<br>

Ĉar la Vikenano estas Vikenano kaj la Trondhejmano estas
Trondhejmano, kaj ĉar la sagao ne rakontas pri io alia, kaj ĉar
ĉiam estis tiel.</p>

<p>REĜO SKULE<br>

Jes, jes, vi pravas. Foriru.</p>

<p>PÅL FLIDA<br>

Kaj mi neniun spionon sendu?</p>

<p>REĜO SKULE<br>

Atendu ĝis mateniĝo. <span class="staging">(<b>Pål Flida</b> eliras)</span> La Norvega sagao ne
rakontas pri tiaĵo; neniam antaŭe estis tiel. Pål Flida respondas
al mi, kiel mi respondis al Håkon. Ĉu estas ŝtupoj supre kaj sube?
Ĉu Håkon same altiĝas super mi, kiel mi altiĝas super Pål Flida?
Ĉu Håkon ekhavus vizion de la nenaskitaj ideoj, kaj ne mi? Kiu estis
egale alta al Harald Belhararo, kiam sidis reĝo sur ĉiu promontoro,
kaj li diris: Nun ili falu; de nun estu nur unu? Li falĵetis la
malnovan sagaon, kreis novan sagaon. <span class="staging">(Paŭzo; li paŝas tien kaj
reen; poste li haltas.)</span> Ĉu viro povas preni la vokon de Dio de iu
alia, tiel kiel li povas preni armilojn kaj oron de sia faligita
malamiko? Ĉu reĝa pretendanto povas preni la reĝan taskon sur sin,
tiel kiel li surprenas la reĝan mantelon? La kverko, kiu faliĝas
por dika ŝiptabulo, ĉu <em>ĝi</em> povas diri: Mi volas esti la masto de
la ŝipo, mi volas preni la taskon de la pino, montri rekte kaj brile
supren, porti oran ventomontrilon supre, frapi per blankaj,
ŝvelantaj veloj en la sunlumo, kaj esti vidata de homoj fore, fore?
— Ne, ne, vi peza, tubera kverkotrunko, via loko estas la kilo;
<em>Tie</em> vi kuŝu kaj estu utila; silenta kaj nevidata de ĉiu okulo
supre en la tago; — vi estas tiu, kiu stabiligas la ŝipon en
ventego; la masto kun ora ventmontrilo kaj kun ŝvelantaj veloj
konduku ĝin antaŭen al la nova, al la nekonata, al fremdaj bordoj
kaj al la estonta sagao! <span class="staging">(ekscite)</span> Post kiam Håkon ekdiris sian
grandan reĝan penson, mi ne vidas iun alian penson en la mondo, krom
tiu sola. Se mi ne povas preni ĝin kaj fari ĝin vero, mi vidas
neniun penson por kiu lukti. <span class="staging">(pensante)</span> Kaj ĉu mi ne povas tion
fari? Se mi ne povus, kial mi do amus la penson de Håkon?</p>

<p>JATGEJR<br>

<span class="staging">(envenas de la fono)</span> Pardonu, sinjoro reĝo, ke mi venas.</p>

<p>REĜO SKULE<br>

Bone ke vi venas, skaldo!</p>

<p>JATGEJR<br>

Mi aŭdis la urbanojn paroli enigme en la loĝejo pri tio, ke —</p>

<p>REĜO SKULE<br>

Atendu pri tio. Diru al mi, skaldo; vi, kiu multe vojaĝis en fremdaj
landoj, ĉu vi iam vidis virinon ami fremdan infanon? Ne nur ŝati
ĝin, — ne <em>tion</em> mi aludas; sed <em>ami</em> ĝin, ami ĝin el la plej
ardanta amo de la animo.</p>

<p>JATGEJR<br>

Tion faras nur tiuj virinoj, kiuj ne havas proprajn infanojn por
ami.</p>

<p>REĜO SKULE<br>

Nur <em>tiuj</em> virinoj —?</p>

<p>JATGEJR<br>

Kaj pleje tiuj virinoj, kiuj estas malfekundaj.</p>

<p>REĜO SKULE<br>

La malfekundaj —? <em>Ili</em> amas la infanojn de aliuloj el sia plej
ardanta amo?</p>

<p>JATGEJR<br>

Tio ofte okazas.</p>

<p>REĜO SKULE<br>

Kaj ĉu tio ne ofte okazas, ke tia malfekunda virino mortigas la
infanon de iu alia, ĉar ŝi mem neniun havas?</p>

<p>JATGEJR<br>

Ho jes; sed tiel ŝi ne agas saĝe.</p>

<p>REĜO SKULE<br>

Saĝe?</p>

<p>JATGEJR<br>

Ne, ĉar ŝi donas la donacon de aflikto al tiu kies infanon ŝi
mortigas.</p>

<p>REĜO SKULE<br>

Ĉu vi trovas la donacon de aflikto tiel valora?</p>

<p>JATGEJR<br>

Jes, sinjoro.</p>

<p>REĜO SKULE<br>

<span class="staging">(rigardas lin ekzamene)</span> Estas kvazaŭ du homoj en vi, islandano. Se
vi sidas inter la korta gvardio en ĝoja societo, vi kovras ĉiujn
viajn pensojn per jako kaj mantelo; sed sola kun vi, aspekte vi estas
el tiaj, kiajn oni dezirus elekti kiel amikojn. Kiel tio
klariĝas?</p>

<p>JATGEJR<br>

Kiam Vi iras por naĝi en la rivero, sinjoro, Vi ne malvestas Vin,
kie la preĝejvizitantoj preterpasas; sed Vi serĉas por Vi
kaŝejon.</p>

<p>REĜO SKULE<br>

Kompreneble.</p>

<p>JATGEJR<br>

Mi havas la pudoron de la animo; tial mi ne malvestas min, kiam
multaj homoj estas en la halo.</p>

<p>REĜO SKULE<br>

Hm. <span class="staging">(mallonga paŭzo)</span> Diru al mi, Jatgejr, kiel okazis, ke vi
fariĝis skaldo? Kiu instruis al vi poezion?</p>

<p>JATGEJR<br>

Poezion oni ne lernas, sinjoro.</p>

<p>REĜO SKULE<br>

Oni ne lernas, ĉu? Kiel do okazis?</p>

<p>JATGEJR<br>

Mi ricevis la donacon de aflikto, kaj jen mi fariĝis skaldo.</p>

<p>REĜO SKULE<br>

Nu, do estas la donaco de aflikto, kiun la skaldo bezonas?</p>

<p>JATGEJR<br>

<em>Mi</em> bezonis la aflikton; estas aliaj, kiuj bezonas la ĝojon — aŭ
la dubon —</p>

<p>REĜO SKULE<br>

Ankaŭ la dubon?</p>

<p>JATGEJR<br>

Jes; sed la dubanto devas esti forta kaj sana.</p>

<p>REĜO SKULE<br>

Kaj kiun vi nomas nesana dubanto?</p>

<p>JATGEJR<br>

Tiun, kiu dubas pri sia propra dubo.</p>

<p>REĜO SKULE<br>

<span class="staging">(malrapide)</span> Tio aspektas la morto.</p>

<p>JATGEJR<br>

Estas pli malbone; estas la krepusko.</p>

<p>REĜO SKULE<br>

<span class="staging">(rapide, kvazaŭ skuante la pensojn el si)</span> Kie estas miaj armiloj! Mi
volas lukti kaj agi, — ne pensi. Kion vi volis informi al mi, kiam
vi envenis?</p>

<p>JATGEJR<br>

Mi volis informi kion mi observis en la loĝejo. La urbanoj kaŝe
parolas inter si; ili ridas spite kaj demandas ĉu ni scias certe, ke
reĝo Håkon estas okcidente; estas io pri kio ili ĝojas.</p>

<p>REĜO SKULE<br>

Ili estas Vikenanoj, kaj la Vikenanoj kontraŭas min.</p>

<p>JATGEJR<br>

Ili mokas, ke la sankta ĉerko de reĝo Olaf ne povis esti portata al
la tingejo, kiam Vi elektiĝis reĝo; ili diras ke estas malbona
aŭguro.</p>

<p>REĜO SKULE<br>

Venontan fojon kiam mi venos al Nidaros, la ĉerko <em>estu</em> elportata;
ĝi staru sub libera ĉielo, eĉ se mi tiru la Olaf-preĝejon en
ruinon, kaj vastigu la tingejon sur la grundon, kie ĝi staris!</p>

<p>JATGEJR<br>

Forta faro estas tio; sed mi verkos kanton prie, same fortan kiel la
ago.</p>

<p>REĜO SKULE<br>

Ĉu vi havas multajn neverkitajn poemojn, Jatgejr?</p>

<p>JATGEJR<br>

Ne, sed multajn nenaskitajn; ili semiĝas unu post la alia, ricevas
vivon, kaj tiam ili naskiĝas.</p>

<p>REĜO SKULE<br>

Kaj se mi, kiu estas reĝo kaj havas la potencon, se mi mortigus vin,
ĉu tiam ĉiu nenaskita poezia ideo en vi, mortus kune kun vi?</p>

<p>JATGEJR<br>

Sinjoro, estas granda peko mortigi belan ideon.</p>

<p>REĜO SKULE<br>

Mi ne demandas ĉu estas <em>peko</em>; sed mi demandas ĉu estas
<em>fareble</em>!</p>

<p>JATGEJR<br>

Mi ne scias.</p>

<p>REĜO SKULE<br>

Ĉu vi neniam havis alian skaldon kiel amikon, kaj ke li priskribis
al vi grandan, belegan poemon, kiun li volis verki?</p>

<p>JATGEJR<br>

Jes, sinjoro.</p>

<p>REĜO SKULE<br>

Ĉu vi ne deziris mortigi lin por preni lian ideon kaj mem verki la
poemon?</p>

<p>JATGEJR<br>

Sinjoro, mi ne estas malfekunda; mi havas proprajn infanojn; mi ne
bezonas ami tiujn de aliuloj. <span class="staging">(eliras)</span></p>

<p>REĜO SKULE<br>

<span class="staging">(post paŭzo)</span> La Islandano certe estas skaldo. Li parolas la
profundan veron de Dio mem ne sciante, — <em>Mi</em> estas kiel malfekunda
virino. Tial mi amas la reĝan ide-infanon de Håkon, amas ĝin el la
plej ardanta amo de mia animo. Ho, se povus mi adopti ĝin! Ĝi
mortus inter miaj manoj. Kio estas pli bona, aŭ ke ĝi mortu inter
miaj manoj, aŭ ke ĝi kresku granda inter la liaj? Ĉu mi havos
pacon en la animo, se tio okazos? Ĉu povas mi rezigni? Ĉu povas mi
stari vidante, ke Håkon starigas al si tian postmortan reputacion! —
Kiel morte kaj malplene estas ene en mi, — kaj ĉirkaŭe. Neniu
amiko —; la Islandano! <span class="staging">(iras al la pordo kaj vokas:)</span> Ĉu la skaldo
foriris el la korto?</p>

<p>HIRDANO<br>

<span class="staging">(ekstere)</span> Ne, sinjoro, li staras en la antaŭhalo parolante kun la
gardanto.</p>

<p>REĜO SKULE<br>

Diru ke li envenu! <span class="staging">(iras malsupren al la tablo; post iom envenas
<b>Jatgejr</b>)</span> Mi ne kapablas dormi, Jatgejr; estas ĉiuj tiuj reĝaj pensoj,
kiuj tenas min maldorma, sciu.</p>

<p>JATGEJR<br>

Mi komprenas, ke estas pri la reĝaj pensoj kiel pri tiuj de la
skaldo. Ili plej alte flugas kaj plej bone kreskas, kiam estas
silento kaj nokto ĉirkaŭe.</p>

<p>REĜO SKULE<br>

Ĉu <em>tiel</em> estas ankaŭ pri tiuj de la skaldo?</p>

<p>JATGEJR<br>

Jes, sinjoro; neniu kanto naskiĝas sub taga lumo; ĝi povas esti
skribata en sunlumo; sed ĝi kreas sin en silenta nokta horo.</p>

<p>REĜO SKULE<br>

Kiu donis al vi la donacon de aflikto, Jatgejr?</p>

<p>JATGEJR<br>

Tiu, kiun mi amis.</p>

<p>REĜO SKULE<br>

Ŝi do mortis?</p>

<p>JATGEJR<br>

Ne, ŝi perfidis min.</p>

<p>REĜO SKULE<br>

Kaj sekve vi fariĝis skaldo?</p>

<p>JATGEJR<br>

Jes, sekve mi fariĝis skaldo.</p>

<p>REĜO SKULE<br>

<span class="staging">(kaptas lian brakon)</span> Kiun donacon bezonas <em>mi</em> por fariĝi reĝo?</p>

<p>JATGEJR<br>

Ne tiun de la dubo; ĉar tiam Vi ne tiel demandus?</p>

<p>REĜO SKULE<br>

Kiun donacon bezonas mi?</p>

<p>JATGEJR<br>

Sinjoro, Vi ja <em>estas</em> reĝo.</p>

<p>REĜO SKULE<br>

Ĉu vi ĉiun momenton estas certa, ke vi estas <em>skaldo</em>?</p>

<p>JATGEJR<br>

<span class="staging">(momenton rigardas lin silente, kaj demandas:)</span> Ĉu Vi neniam
amis?</p>

<p>REĜO SKULE<br>

Jes, iam, — fajre, belege kaj peke.</p>

<p>JATGEJR<br>

Vi havas edzinon.</p>

<p>REĜO SKULE<br>

Ŝin mi prenis por naski al mi filojn.</p>

<p>JATGEJR<br>

Sed Vi havas filinon, sinjoro, — milda kaj belega filino.</p>

<p>REĜO SKULE<br>

Se mia filino estus filo, mi ne demandus al vi, kiun donacon mi
bezonus. <span class="staging">(ekkrie)</span> Mi devas havi iun ĉe mi, kiu obeas min sen mema
volo, — kiu absolute fidas min, kiu tenas sin tute al mi en bono kaj
malbono, kiu nur vivas por lumi kaj varmigi mian vivon, kiu devas
morti se mi falos. Donu al mi konsilon, Jatgejr skaldo!</p>

<p>JATGEJR<br>

Aĉetu al Vi hundon, sinjoro.</p>

<p>REĜO SKULE<br>

Ĉu ne homo servus?</p>

<p>JATGEJR<br>

Por tia homo Vi devus longe serĉi.</p>

<p>REĜO SKULE<br>

<span class="staging">(subite)</span> Ĉu vi volas esti tiu por mi, Jatgejr? Ĉu vi volas esti mia
filo? Vi ricevu la Norvegan kronon herede, — Vi ricevu landon kaj
regnon, se vi volas esti mia filo, vivi por mia vivotasko kaj fidi
min!</p>

<p>JATGEJR<br>

Kaj kiun garantion metus mi, por ne hipokriti —?</p>

<p>REĜO SKULE<br>

Forĵetu vian taskon en la vivo; neniam plu verku; tiam mi kredos
vin!</p>

<p>JATGEJR<br>

Ne, sinjoro, — estus aĉeti la kronon tro multekoste.</p>

<p>REĜO SKULE<br>

Pripensu! Esti reĝo estas pli ol esti skaldo!</p>

<p>JATGEJR<br>

Ne ĉiam.</p>

<p>REĜO SKULE<br>

Estas nur viaj neverkitaj kantoj, kiujn vi oferu!</p>

<p>JATGEJR<br>

La neverkitaj kantoj ĉiam estas la plej belaj.</p>

<p>REĜO SKULE<br>

Sed mi <em>devas</em> — mi devas havi homon, kiu fidas min! Unu solan! Mi
tion sentas, — se mi tion havas, mi estos savita!</p>

<p>PÅL FLIDA<br>

<span class="staging">(rapide envenas)</span> Reĝo Skule, nun defendu Vin! Håkon Håkonsson
atingis kun sia tuta ŝiparo al Elgjarnes!</p>

<p>REĜO SKULE<br>

Al Elgjarnes —! Do li ne estas tre fore.</p>

<p>JATGEJR<br>

Nun surmetu ŝtalkirason! Se okazos vira falo ĉi nokte, mi ĝoje
estu la unua, kiu falos por Vi!</p>

<p>REĜO SKULE<br>

<em>Vi</em> kiu ne volis vivi por mi.</p>

<p>JATGEJR<br>

Viro povas fali por la vivotasko de aliulo; sed se li volas daŭre
vivi, li devas vivi por sia propra! <span class="staging">(eliras)</span></p>

<p>PÅL FLIDA<br>

<span class="staging">(senpacience)</span> Kion vi ordonas, ke ni faru, sinjoro? La Birkibejnoj
povas esti en Oslo ĝis horo!</p>

<p>REĜO SKULE<br>

Plej bone estus, se ni povus iri al la tombo de sankta Tomas Beckett;
li helpis multan, malĝojan kaj pentantan animon.</p>

<p>PÅL FLIDA<br>

<span class="staging">(pli forte)</span> Sinjoro, ne parolu freneze nun! La Birkibejnoj estos
super nin, mi diras!</p>

<p>REĜO SKULE<br>

Malfermu ĉiujn preĝejojn, ke ni povos rifuĝi tien kaj ricevi
gracon.</p>

<p>PÅL FLIDA<br>

Vi povas frapi ĉiujn viajn malamikojn per unu bato, sed tamen Vi
volas rifuĝi en la preĝejojn!</p>

<p>REĜO SKULE<br>

Jes, jes, tenu la preĝejojn malfermaj.</p>

<p>PÅL FLIDA<br>

Estu certa, ke Håkon rompos la preĝejan pacon, kiam estas pri la
Vårbelgoj.</p>

<p>REĜO SKULE<br>

Li ne faros; Dio ŝirmos lin kontraŭ tia peko; — Dio ĉiam ŝirmas
Håkon.</p>

<p>PÅL FLIDA<br>

<span class="staging">(en profunda kaj dolora kolero)</span> Tiu kiu aŭdus Vin paroli nun, li
devus demandi: Kiu estas reĝo en tiu ĉi lando?</p>

<p>REĜO SKULE<br>

<span class="staging">(ridetas malĝoje)</span> Jes, Pål Flida, <em>tiu</em> estas la granda demando:
<em>Kiu</em> estas reĝo en ĉi tiu lando?</p>

<p>PÅL FLIDA<br>

<span class="staging">(petante)</span> Vi estas anime malsana ĉi-nokte, sinjoro; ke mi agu por
Vi.</p>

<p>REĜO SKULE<br>

Jes, jes, tiel faru.</p>

<p>PÅL FLIDA<br>

<span class="staging">(elironte)</span> Unue mi volas rompi ĉiujn pontojn.</p>

<p>REĜO SKULE<br>

Frenezulo! Restu! — Rompi ĉiujn pontojn! Ĉu <em>vi</em> scias, kion <em>tio</em>
signifas? <em>Mi</em> provis; — gardu vin por tio!</p>

<p>PÅL FLIDA<br>

Kion Vi do volas, sinjoro?</p>

<p>REĜO SKULE<br>

Mi volas paroli kun Håkon.</p>

<p>PÅL FLIDA<br>

Li respondos Vin per la lango de la glavo!</p>

<p>REĜO SKULE<br>

Iru, iru, — vi scios mian volon poste.</p>

<p>PÅL FLIDA<br>

Ĉiu momento estas nun multekosta! <span class="staging">(kaptas lian manon)</span> Reĝo Skule,
ni rompu ĉiujn pontojn, batalu kiel lupoj kaj fidu la ĉielon!</p>

<p>REĜO SKULE<br>

<span class="staging">(mallaŭte)</span> La ĉielo ne fidas min; ankaŭ mi ne kuraĝas fidi la
ĉielon.</p>

<p>PÅL FLIDA<br>

Mallonga fariĝis la sagao de la Vårbelgoj. <span class="staging">(eliras fone)</span></p>

<p>REĜO SKULE<br>

Cent sagacajn kapojn, mil armitajn brakojn mi estras; sed eĉ ne
<em>unu</em> karan, fidantan koron. Jen reĝa mizero; nek pli, nek
malpli.</p>

<p>BÅRD BRATTE<br>

<span class="staging">(de la fono)</span> Ekstere staras longe vojaĝintaj homoj, kiuj petas
paroli kun vi, sinjoro.</p>

<p>REĜO SKULE<br>

Kiuj estas?</p>

<p>BÅRD BRATTE<br>

Virino kaj pastro.</p>

<p>REĜO SKULE<br>

Enirigu la virinon kaj la pastron.</p>

<p class="staging">(<b>Bård</b> eliras; <b>reĝo Skule</b> eksidas pensema dekstre; iom poste
envenas nigre vestita virino; ŝi portas longan virinan mantelon,
kapuĉon kaj densan vualon, kiu kaŝas la vizaĝon; <b>pastro</b>
akompanas ŝin kaj restas staranta apud la pordo.)</p>

<p>REĜO SKULE<br>

Kiu estas vi?</p>

<p>LA VIRINO<br>

Iu, kiun vi amis.</p>

<p>REĜO SKULE<br>

<span class="staging">(skuas la kapon)</span> Troviĝas neniu, kiu tiaĵon memoras. Kiu estas vi,
mi demandas?</p>

<p>LA VIRINO<br>

Iu, kiu amas vin.</p>

<p>REĜO SKULE<br>

Do vi certe estas unu el la mortintoj.</p>

<p>LA VIRINO<br>

<span class="staging">(proksimiĝas kaj diras mallaŭte kaj korege:)</span> Skule Bårdsson!</p>

<p>REĜO SKULE<br>

<span class="staging">(ekstaras kun ekkrio)</span> Ingibjorg!</p>

<p>INGIBJORG<br>

Ĉu vi nun rekonas min, Skule?</p>

<p>REĜO SKULE<br>

Ingibjorg, — Ingibjorg!</p>

<p>INGIBJORG<br>

Ho, ke mi rigardu vin, — rigardu vin longe, longe! <span class="staging">(kaptas liajn
manojn; paŭzo)</span> Vi bela, amata, perfida viro!</p>

<p>REĜO SKULE<br>

Forprenu la vualon; rigardu min per tiuj okuloj, kiuj iam estis
klaraj kaj bluaj kiel la ĉielo.</p>

<p>INGIBJORG<br>

Tiuj okuloj estis pluvpeza ĉielo dum dudek jaroj; vi ne rekonos
ilin, kaj vi neniam plu ilin vidos.</p>

<p>REĜO SKULE<br>

Sed via voĉo estas freŝa kaj mola kaj juna kiel tiam.</p>

<p>INGIBJORG<br>

Mi nur uzis ĝin por flustri <em>vian</em> nomon, kaj por premsigni vian
grandecon en junan koron, kaj por preĝi al la Dio de pekuloj pri
savo por ni du, kiuj amis en peko.</p>

<p>REĜO SKULE<br>

Vi faris?</p>

<p>INGIBJORG<br>

Mi estis silenta, kiam mi ne parolis vortojn el amo pri vi; — tial
mia voĉo tenis sin freŝa kaj mola kaj juna.</p>

<p>REĜO SKULE<br>

Estas tuta vivo ekde tiam. Ĉiun belan memoron el tiu tempo mi perdis
kaj forgesis —</p>

<p>INGIBJORG<br>

Vi ja rajtis.</p>

<p>REĜO SKULE<br>

Kaj dume vi, Ingibjorg, vi varma, fidela virino, sidis tie norde en
frosta soleco kaj kolektis kaj konservis!</p>

<p>INGIBJORG<br>

Estis mia feliĉo.</p>

<p>REĜO SKULE<br>

Vin mi povis forlasi, por gajni potencon kaj riĉecon! Se vi starus
kiel edzino ĉe mia flanko, fariĝus pli facile por mi fariĝi
reĝo.</p>

<p>INGIBJORG<br>

Dio estis al mi bona, ke tio ne okazis. Animo kiel la mia, bezonis
grandan pekon, por vekiĝi al pento kaj amendo.</p>

<p>REĜO SKULE<br>

Kaj nun vi venas —?</p>

<p>INGIBJORG<br>

Kiel la vidvino de Andres Skjaldarband.</p>

<p>REĜO SKULE<br>

Via edzo estas morta?</p>

<p>INGIBJORG<br>

Survoje al Jerusalemo.</p>

<p>REĜO SKULE<br>

Kaj li do pentofaris por la mortigo de Vegard.</p>

<p>INGIBJORG<br>

Ne estis tial, ke mia nobla edzo prenis la krucon.</p>

<p>REĜO SKULE<br>

Ne tial?</p>

<p>INGIBJORG<br>

Ne. Estis <em>mia</em> peko, kiun li prenis sur siajn fortajn, karajn
ŝultrojn; por <em>tiu</em> li iris por lavi ĝin pura en la rivero Jordano; por ĝi li
sangis.</p>

<p>REĜO SKULE<br>

<span class="staging">(mallaŭte)</span> Li ĉion sciis?</p>

<p>INGIBJORG<br>

De la unua momento. Kaj episkopo Nikolas tion sciis; ĉar por li mi
konfesis; kaj estis ankoraŭ unu, kiu estis eksciiĝinta, sed kiel
estas enigmo por mi.</p>

<p>REĜO SKULE<br>

Kiu?</p>

<p>INGIBJORG<br>

Vegard Veradal.</p>

<p>REĜO SKULE<br>

Vegard!</p>

<p>INGIBJORG<br>

Li flustris mokvorton pri mi en la orelon de mia edzo; Andres
Skjaldarband tiris sian glavon kaj mortigis lin surloke.</p>

<p>REĜO SKULE<br>

<em>Li</em> defendis tiun, kiun <em>mi</em> perfidis kaj forgesis. — Kaj kial vi
serĉas min nun?</p>

<p>INGIBJORG<br>

Por oferi al vi la lastan.</p>

<p>REĜO SKULE<br>

Kion vi aludas?</p>

<p>INGIBJORG<br>

<span class="staging">(montras al la <b>pastro</b>, kiu staras apud la pordo)</span> Rigardu lin! —
Peter, mia filo, venu!</p>

<p>REĜO SKULE<br>

Via filo —!</p>

<p>INGIBJORG<br>

Kaj la <em>via</em>, reĝo Skule!</p>

<p>REĜO SKULE<br>

<span class="staging">(duone eturdita)</span> Ingibjorg!</p>

<p>PETER<br>

<span class="staging">(proksimiĝas en silenta movo kaj ĵetas sin surgenuen antaŭ
<b>Skule</b>)</span></p>

<p>INGIBJORG<br>

Prenu lin! Li estis mia lumo kaj konsolo dum dudek jaroj; — nun vi
estas reĝo de Norvegio; la reĝa filo devas veni al sia heredaĵo;
mi ne plu rajtas havi lin.</p>

<p>REĜO SKULE<br>

<span class="staging">(suprenlevas lin en sturma ĝojo)</span> Supren al mia koro, vi, kiun mi
tiel arde postsopiris! <span class="staging">(premas lin inter siaj brakoj, malkaptas lin,
rigardas lin kaj denove ĉirkaŭbrakas lin)</span> Mia filo! Mia filo! Mi
havas filon! Ha, ha, ha; kiu povas nun kontraŭstari min! <span class="staging">(iras al
<b>Ingibjorg</b> kaj kaptas ŝian manon)</span> Kaj vi, vi donas lin al mi,
Ingibjorg! Vi ne reprenos vian vorton? Vi ja donas lin al mi?</p>

<p>INGIBJORG<br>

Peza estas la ofero, kaj apenaŭ estus mi ĝin alportinta, se
episkopo Nikolas ne estus sendinta al mi leteron kaj informon pri la
morto de Andres Skjaldarband. Estis la episkopo, kiu metis tiun pezan
oferon sur min, kiel pentofaro por mia peko.</p>

<p>REĜO SKULE<br>

Do la peko estas forviŝita; kaj de nun li estas sole mia; ĉu ne,
sole mia?</p>

<p>INGIBJORG<br>

Jes; sed unu postulon mi faras al vi.</p>

<p>REĜO SKULE<br>

Ĉielon kaj teron, postulu kion ajn!</p>

<p>INGIBJORG<br>

Li estas pura kiel ŝafido de Dio, nun kiam mi donas lin en viajn
manojn. Estas danĝera vojo, tiu kiu kondukas al la reĝa seĝo; ke
li ne damaĝu sian animon. Ĉu vi aŭdas, reĝo Skule, ne igu mian
infanon damaĝi sian animon!</p>

<p>REĜO SKULE<br>

Mi promesas kaj ĵuras al vi!</p>

<p>INGIBJORG<br>

<span class="staging">(kaptas lian brakon)</span> De la unua faro, kiam vi komprenas, ke li
suferas damaĝon en sia animo, prefere lasu lin morti!</p>

<p>REĜO SKULE<br>

Prefere morti! Mi promesas kaj ĵuras!</p>

<p>INGIBJORG<br>

Do en fido mi reveturos al Hålogalando.</p>

<p>REĜO SKULE<br>

Jes, fidoplena vi povas forveturi.</p>

<p>INGIBJORG<br>

Tie mi volas penti kaj preĝi, ĝis la Sinjoro vokos min. Kaj kiam ni
renkontiĝos ĉe Dio, li venos pura kaj senkulpa al sia patrino!</p>

<p>REĜO SKULE<br>

Pura kaj senkulpa! <span class="staging">(turnas sin al <b>Peter</b>)</span> Ke mi rigardu vin! Jes,
estas la trajtoj de via patrino kaj de mi; vi estas tiu, kiun mi
dolore postsopiris.</p>

<p>PETER<br>

Mia patro, mia granda, admirinda patro; ke mi vivu kaj luktu por vi!
Ke via tasko estu la mia, kaj ke via tasko estu kiu ajn, — mi tamen
scias, ke mi luktas por la ĝusta!</p>

<p>REĜO SKULE<br>

<span class="staging">(kun krio el ĝojo)</span> Vi fidas min! Vi fidas min!</p>

<p>PETER<br>

Neskueble!</p>

<p>REĜO SKULE<br>

Kaj ĉio estas bona; do certe mi estas savita! Aŭdu, deĵetu la
pastran mantelon! La ĉefepiskopo liberigu vin de la eklezia promeso;
la reĝa filo portu glavon, iru senhalte antaŭen al potenco kaj
honoro.</p>

<p>PETER<br>

Kune kun vi, mia alta patro! Kune ni iru!</p>

<p>REĜO SKULE<br>

<span class="staging">(premas lin al si)</span> Jes, kune, ni du solaj!</p>

<p>INGIBJORG<br>

<span class="staging">(al si mem)</span> Ami, — ĉion oferi, — kaj forgesiĝi, — jen mia
sagao. <span class="staging">(eliras silente en la fono)</span></p>

<p>REĜO SKULE<br>

Granda reĝa faro estas nun farenda en Norvegio! Peter, mia filo,
aŭskultu! La tutan popolon ni veku kaj kunigu al unu; Vikenano kaj
Trondhejmano, Håleyg kaj Egdo, Opplandano kaj Sygno, ĉiuj fariĝu
kvazaŭ <em>unu</em> granda parencaro, — jen kredu, ke la lando
kreskos!</p>

<p>PETER<br>

Kia granda kaj kapturniga penso <em>tio</em> estas —!</p>

<p>REĜO SKULE<br>

Ĉu tiun vi kaptas?</p>

<p>PETER<br>

Jes — jes! — Klare —!</p>

<p>REĜO SKULE<br>

Kaj vi fidas ĝin?</p>

<p>PETER<br>

Jes, jes; ĉar mi fidas vin!</p>

<p>REĜO SKULE<br>

<span class="staging">(sovaĝe)</span> Håkon Håkonsson devas fali!</p>

<p>PETER<br>

Ĉar vi tion volas, estas ĝuste ke li falu.</p>

<p>REĜO SKULE<br>

Kostos sangon; sed ne estas eviteble.</p>

<p>PETER<br>

Ne estas forĵetita la sango, kiu fluas por via tasko.</p>

<p>REĜO SKULE<br>

Via estu la tuta potenco, kiam mi estos firmiginta la regnon. Vi sidu
sur la reĝa seĝo, kun ringo ĉirkaŭ la frunto, kun la purpura
mantelo ŝvele vasta sur viaj ŝultroj; ĉiuj viroj en la lando klinu
sin por vi — <span class="staging">(sono de korno aŭdiĝas tre fore)</span> Ha! kio estas tio!
<span class="staging">(kun krio)</span> La militaro de la Birkibejnoj! Kion diris Pål Flida —?
<span class="staging">(rapidas al la fono)</span></p>

<p>PÅL FLIDA<br>

<span class="staging">(envenas kaj krias:)</span> <em>Nun</em> la horo estas super ni, reĝo Skule!</p>

<p>REĜO SKULE<br>

<span class="staging">(konfuzita)</span> La Birkibejnoj! La armeo de reĝo Håkon! Kie ili
estas!</p>

<p>PÅL FLIDA<br>

Ili miriadas en miloj malsupren de Ejkaberg.</p>

<p>REĜO SKULE<br>

Sonorigu al armigo! Sonorigu, sonorigu! Konsilu; kie ni renkontu
ilin?</p>

<p>PÅL FLIDA<br>

Ĉiuj preĝejoj staras malfermaj por ni.</p>

<p>REĜO SKULE<br>

La Birkibejnojn, mi demandas —!</p>

<p>PÅL FLIDA<br>

Por ili ĉiuj pontoj kuŝas malfermaj.</p>

<p>REĜO SKULE<br>

Fatala viro, kion vi faris!</p>

<p>PÅL FLIDA<br>

Obeis mian reĝon.</p>

<p>REĜO SKULE<br>

Mia filo! Mia filo! Ve al mi! Mi perdigis vian reĝecon!</p>

<p>PETER<br>

Ne, vi venkos! Tia granda reĝa penso ne mortos!</p>

<p>REĜO SKULE<br>

Silentu! <span class="staging">(sonoj de kornoj kaj krioj aŭdiĝas pli proksime)</span> Al
ĉevaloj; armigu vin! Estas nun pri pli ol vivo kaj morto de
viroj!</p>

<p class="staging">(rapidas elen en la fono; la aliuloj postsekvas.)</p>


<h4 class="scenrubriko">STRATO en OSLO</h4>


<p class="staging">(Malaltaj lignaj domoj kun pordŝirmejoj ambaŭflanke. En la fono
la ĝardeno de la preĝejo St. Hallvard, enfermita per alta ŝtona
muro kun pordego. Maldekstraflanke ĉe la fino de la muro vidiĝas la
preĝejo, kies ĉefa enirejo staras malferma. Ankoraŭ estas nokto;
iom poste komencas la mateniĝo. La sturmsonorilo frapiĝas; tre fore
dekstre aŭdiĝas militkrioj kaj konfuza bruo.)</p>

<p>LA KORNLUDISTO DE REĜO SKULE<br>

<span class="staging">(venas de dekstre, sonorigas la kornon kaj krias:)</span> Prenu armilojn!
Prenu armilojn! ĉiuj viroj de reĝo Skule!</p>

<p class="staging">(sonorigas denove kaj iras pluen; iom poste oni aŭdas lin
sonorigi kaj krii en la proksima strato.)</p>

<p>VIRINO<br>

<span class="staging">(venas ĉe dompordo dekstre)</span> Vi granda kompatema Dio, kio okazas?</p>

<p>URBANO<br>

<span class="staging">(kiu venis duone vestita el domo aliflanke de la strato)</span> La
Birkibejnoj estas en la urbo! Nun Skule ricevos pagon por siaj
kruelaĵoj.</p>

<p>UNU EL LA VIROJ DE SKULE<br>

<span class="staging">(venas kun kelkaj aliuloj portantaj mantelojn kaj armilojn surbrake,
el flanka strato de maldekstre)</span> Kie estas la Birkibejnoj!</p>

<p>IU ALIA EL LA VIROJ DE SKULE<br>

<span class="staging">(el domo dekstre)</span> Mi ne scias.</p>

<p>LA UNUA<br>

Tŝŝ! Aŭskultu! — Certe ili estas malsupre ĉe la Kaproponto.</p>

<p>LA DUA<br>

Do malsupren al la Kaproponto!</p>

<p class="staging">(Ĉiuj rapidas elen dekstre; <b>urbano</b> venas kurante de la sama
flanko.)</p>

<p>UNUA URBANO<br>

Hej, najbaro, de kie vi venas?</p>

<p>DUA URBANO<br>

De ĉe la Lo-rivero; tie estas terure.</p>

<p>VIRINO<br>

Sankto Olaf kaj Sankto Hallvard! Ĉu estas la Birkibejnoj, aŭ kiuj
estas?</p>

<p>DUA URBANO<br>

Jes certe estas la Birkibejnoj; reĝo Håkon kunestas; la tuta ŝiparo
kuŝigas sin ĉe la kajoj; sed mem li iris borden en la
Ejkaberg-haveneto kun siaj plej fortaj viroj.</p>

<p>UNUA URBANO<br>

Do li venĝos sin pro la perdo de viroj ĉe Låka!</p>

<p>DUA URBANO<br>

Jes, fidu tion!</p>

<p>UNUA URBANO<br>

Jen vidu, — tie jam fuĝas la Vårbelgoj!</p>

<p class="staging">(Aro de la viroj de Skule envenas fuĝante de dekstre.)</p>

<p>UNU EL LA VIROJ<br>

Enen en la preĝejon! Neniu povas kontraŭstari la Birkibejnojn, tiel
kiel ili sturmas antaŭen ĉi-nokte!</p>

<p class="staging">(La aro ĵetas sin en la preĝejon kaj ŝlosas la pordon
interne.)</p>

<p>DUA URBANO<br>

<span class="staging">(rigardas eksteren dekstre)</span> Mi videtas standardon tre fore malsupre
en la strato; devas esti tiu de reĝo Håkon.</p>

<p>UNUA URBANO<br>

Vidu, vidu kiel la Vårbelgoj fuĝas!</p>

<p class="staging">(Alia aro venas de dekstre.)</p>

<p>UNU EL LA ARO<br>

Ni savu nin en la preĝejon, kaj petu gracon!</p>

<p class="staging">(Ili sturmas al la pordego.)</p>

<p>PLURAJ VÅRBELGOJ<br>

Estas ŝlosita; estas ŝlosita!</p>

<p>LA UNUA<br>

Do supren al Martestokke!</p>

<p>LA DUA<br>

Kie estas reĝo Skule?</p>

<p>LA UNUA<br>

Mi ne scias. Kuru! Jen mi vidas la standardon de la Birkibejnoj! <span class="staging">(Ili
fuĝas preter la preĝejon elen maldekstre.)</span></p>

<p>HÅKON<br>

<span class="staging">(venas de dekstre kun sia standardportanto, <b>Gregorius Jonsson,
Dagfinn Bonde</b> kaj pluraj aliaj viroj.)</span></p>

<p>DAGFINN BONDE<br>

Aŭskultu la militkrion! Skule arigas siajn virojn malantaŭ la
preĝeja ĝardeno.</p>

<p>MALJUNA URBANO<br>

<span class="staging">(vokas de sia pordo al <b>Håkon</b>:)</span> Gardu Vin, kara sinjoro; La
Vårbelgoj estas koleraj nun, ĉar ili batalas por la vivo!</p>

<p>HÅKON<br>

Ĉu estas vi, maljuna Gutorm Erlingsson? Vi luktis kaj por mia patro
kaj por mia avo, vi.</p>

<p>LA URBANO<br>

Dio donu, ke mi povus lukti ankaŭ por Vi.</p>

<p>HÅKON<br>

Vi estas tro maljuna por tio, kaj ne bezoniĝas; venas homoj de ĉiuj
flankoj.</p>

<p>DAGFINN BONDE<br>

<span class="staging">(montras super la muron dekstren)</span> Jen venas la standardo de la duko!</p>

<p>GREGORIUS JONSSON<br>

La duko mem! Li rajdas sian blankan batalĉevalon.</p>

<p>DAGFINN BONDE<br>

Ni devas bari por li elirejon tra la pordo ĉi tie.</p>

<p>HÅKON<br>

Sonorigu, sonorigu! <span class="staging">(La kornludisto sonorigas)</span> Pli bone ludis vi,
hundido, kiam vi ludis por mono sur la kajo en Bergen!</p>

<p class="staging">(La ludisto sonorigas denove, sed pli forte ol la unuan fojon;
alvenas multaj homoj.)</p>

<p>IU VÅRBELGO<br>

<span class="staging">(de dekstre, fuĝante al la preĝejo, persekutata de Birkibejno)</span>
Ŝparu la vivon! Ŝparu la vivon!</p>

<p>LA BIRKIBEJNO<br>

Eĉ ne se vi sidus sur la altaro! <span class="staging">(morthakas lin)</span> Multekostan
mantelon aspekte vi havas; ĝin mi povos uzi. <span class="staging">(volas preni la
mantelon, sed eligas krion kaj forĵetas sian glavon.)</span> Sinjoro reĝo!
Neniun baton plu mi batos por vi!</p>

<p>DAGFINN BONDE<br>

Kaj tion vi diras en tia momento!</p>

<p>LA BIRKIBEJNO<br>

Ne pluan batalon!</p>

<p>DAGFINN BONDE<br>

<span class="staging">(morthakas lin)</span> Ne, nun vi ja povas ŝpari vin!</p>

<p>LA BIRKIBEJNO<br>

<span class="staging">(montranta al la morta Vårbelgo)</span> Mi opiniis, ke mi faris sufiĉe, kiam
mi mortigis mian propran fraton. <span class="staging">(mortas)</span></p>

<p>HÅKON<br>

Lia frato!</p>

<p>DAGFINN BONDE<br>

Ĉu? <span class="staging">(iras al la korpo de la Vårbelgo)</span></p>

<p>HÅKON<br>

Ĉu vero?</p>

<p>DAGFINN BONDE<br>

Estas ja tiel.</p>

<p>HÅKON<br>

<span class="staging">(skuita)</span> Jen vidiĝas plej klare, kia milito tiu estas, kiun ni nun
faras. Frato kontraŭ frato, patro kontraŭ filo; — je Dio, la
ĉiopova, tio devas havi finon!</p>

<p>GREGORIUS JONSSON<br>

Jen la duko en akra lukto kontraŭ la aro de Knut jarlo!</p>

<p>DAGFINN BONDE<br>

Baru la pordegon por li ĉi tie, reĝanoj!</p>

<p class="staging">(Interne de la muro vidiĝas la luktantoj. La <b>Vårbelgoj</b> trabatas
al si vojon maldekstren, pelante la Birkibejnojn futon post futo
malantaŭen. <b>Reĝo Skule</b> rajdas sian blankan batalĉevalon, kun
tirita glavo. <b>Peter</b> iras flanke de li kaj tenas la bridrimenon; en
la maldekstra mano alte levita krucifikso. <b>Pål Flida</b> portas la
standardon de <b>Skule</b>, kiu estas blua kun staranta ora leono sen
hakilo.)</p>

<p>REĜO SKULE<br>

Morthaku senindulge! Ŝparu neniun! Venis nova tronpretendanto en
Norvegio!</p>

<p>LA BIRKIBEJNOJ<br>

Nova tronpretendanto li diras!</p>

<p>HÅKON<br>

Skule Bårdsson, ni dividu la regnon!</p>

<p>REĜO SKULE<br>

Ĉio aŭ nenio!</p>

<p>HÅKON<br>

Pensu pri la reĝino, via filino!</p>

<p>REĜO SKULE<br>

Mi havas filon, mi havas filon! Mi pensas pri neniu alia ol li!</p>

<p>HÅKON<br>

Ankaŭ mi havas filon; — se mi falos, li havos la regnon!</p>

<p>REĜO SKULE<br>

Mortigu la reĝidon kie vi trovos ĝin! Mortigu ĝin sur la trono;
mortigu ĝin ĉe la altaro; mortigu ĝin, mortigu ĝin inter la
brakoj de la reĝino!</p>

<p>HÅKON<br>

Jen vi eldiris vian juĝon!</p>

<p>REĜO SKULE<br>

<span class="staging">(hakas ĉirkaŭe)</span> Mortigu, mortigu senindulge! Reĝo Skule havas
filon! Mortigu, mortigu! <span class="staging">(La lukto moviĝas eksteren maldekstre.)</span></p>

<p>GREGORIUS JONSSON<br>

La Vårbelgoj trahakas sin!</p>

<p>DAGFINN BONDE<br>

Jes, sed nur por fuĝi.</p>

<p>GREGORIUS JONSSON<br>

Jes, je la ĉielo, — la alia pordego staras malferma; jen ili jam
fuĝas!</p>

<p>DAGFINN BONDE<br>

Supren al Martestokke. <span class="staging">(ekkrias:)</span> Post ilin, post ilin, Knut jarlo!
Prenu venĝon por la vira falo ĉe Låka!</p>

<p>HÅKON<br>

Vi aŭdis; li kondamnis mian infanon senpaca, — mian senkulpan
infanon, la elektitan reĝon post mi!</p>

<p>LA REĜANOJ<br>

Jes, jes, ni aŭdis!</p>

<p>HÅKON<br>

Kaj kia puno estas decidita por tia peko?</p>

<p>LA VIROJ<br>

La morto!</p>

<p>HÅKON<br>

Do li devas morti! <span class="staging">(levas la manon por ĵuro)</span> Ĉi tie mi ĵuras:
Skule Bårdsson mortu, kie ajn kie li renkontiĝos sur nesankta
grundo!</p>

<p>DAGFINN BONDE<br>

Estas la devo de kiu ajn fidelulo faligi lin.</p>

<p>BIRKIBEJNO<br>

<span class="staging">(de maldekstre)</span> Nun fuĝas duko Skule!</p>

<p>LA URBANOJ<br>

La Birkibejnoj venkis!</p>

<p>HÅKON<br>

Kiun vojon?</p>

<p>LA BIRKIBEJNO<br>

Preter Martestokke, supren al Ejdsvoll; la plimulto havis siajn
ĉevalojn starantaj supre en la stratoj; alie eĉ ne unu forsavus sin
en vivo.</p>

<p>HÅKON<br>

Dankon al Dio pro la helpo ankaŭ ĉi tiun fojon! <em>Nun</em> la reĝino
povos libere veni surteren de la ŝiparo.</p>

<p>GREGORIUS JONSSON<br>

<span class="staging">(montras dekstren)</span> Ŝi jam estas sur la tero, sinjoro; jen ŝi venas.</p>

<p>HÅKON<br>

<span class="staging">(al tiuj, kiuj staras plej proksime al li)</span> La plej peza restas; ŝi
estas kara filino; — aŭskultu, — eĉ ne vorto al ŝi pri la
danĝero, kiu minacas la infanon. Promesu al mi, ĉiuj kiel unu,
defendi la filon de via reĝo; sed ne lasu ŝin ion scii.</p>

<p>LA VIROJ<br>

<span class="staging">(mallaŭte)</span> Ni promesas!</p>

<p>MARGRETE<br>

<span class="staging">(venas kun sinjorinoj kaj sekvantaro de dekstre)</span> Håkon, mia edzo! La
ĉielo ŝirmis vin; vi venkis kaj estas nevundita.</p>

<p>HÅKON<br>

Jes, mi venkis. Kie estas la infano?</p>

<p>MARGRETE<br>

Sur la reĝa ŝipo, inter la manoj de fidindaj viroj.</p>

<p>HÅKON<br>

Pluraj iru tien. <span class="staging">(kelkaj el la viroj iras.)</span></p>

<p>MARGRETE<br>

Håkon, kie estas — duko Skule?</p>

<p>HÅKON<br>

Li prenis la vojon supren al la Opplandoj.</p>

<p>MARGRETE<br>

Do li vivas! — Mia edzo, ĉu mi rajtas danki Dion ĉar li vivas?</p>

<p>HÅKON<br>

<span class="staging">(en doloriga lukto kun si mem)</span> Aŭskultu min, Margrete; vi estis por
mi fidela edzino, sekvis min en bono kaj malbono, vi estis nedireble
riĉa pri amo; — nun mi devas kaŭzi al vi pezan doloron; mi
nevolonte farus; sed mi estas reĝo, tial mi devas —</p>

<p>MARGRETE<br>

<span class="staging">(streĉe)</span> Ĉu rilatas al — la duko?</p>

<p>HÅKON<br>

Jes. Ne povas fali sur min pli doloriga sorto, ol vivi mian vivon tre
fore de vi; sed se vi trovas ke tiel devas esti post tio, kion mi nun
diros al vi, — se ŝajnas al vi, ke vi ne plu eltenas sidi ĉe mia
flanko, ne plu povas vidi min sen fariĝi pala, — nu, do ni devas
disiĝi — vivi aparte ni ambaŭ, — kaj mi ne mallaŭdos vin pro
tio.</p>

<p>MARGRETE<br>

Disiĝi de vi! Kiel vi povas pensi tian penson! Donu al mi vian manon —!</p>

<p>HÅKON<br>

Ne tuŝu ĝin! — Ĝi ĵus leviĝis por ĵuro —</p>

<p>MARGRETE<br>

Por ĵuro?</p>

<p>HÅKON<br>

Por ĵuro, kiu nerompeble sigelis juĝon al morto.</p>

<p>MARGRETE<br>

<span class="staging">(kun krio)</span> Mia patro! Ho, mia patro! <span class="staging">(Ŝancelas; kelkaj virinoj
alrapidas kaj subtenas ŝin.)</span></p>

<p>HÅKON<br>

Jes, Margrete, — kiel reĝo mi kondamnis vian patron al morto.</p>

<p>MARGRETE<br>

Do li certe faris pli gravan krimon, ol kiam li prenis reĝan
nomon.</p>

<p>HÅKON<br>

Li faris; — kaj se vi nun trovas, ke ni devas disiĝi, do tio
okazu.</p>

<p>MARGRETE<br>

<span class="staging">(pli proksime kaj kun forto)</span> Neniam ni povas disiĝi! Mi estas via
edzino, nenio alia en la mondo ol via edzino!</p>

<p>HÅKON<br>

Ĉu vi estas sufiĉe forta? Ĉu vi komprenis ĉion? Mi kondamnis vian
patron.</p>

<p>MARGRETE<br>

Mi aŭdis kaj komprenis ĉion. Vi kondamnis mian patron.</p>

<p>HÅKON<br>

Kaj vi ne postulas scii, kia estas lia peko?</p>

<p>MARGRETE<br>

Sufiĉas ja ke vi konas ĝin.</p>

<p>HÅKON<br>

Sed estas al la <em>morto</em>, ke mi kondamnis lin!</p>

<p>MARGRETE<br>

<span class="staging">(genuas antaŭ la reĝo kaj kisas lian manon)</span> Mia edzo kaj alta
sinjoro, vi juĝas juste!</p>

<p class="aktfino">Kurteno</p>
</div>

<div class="acte">
<h3 class="actehead">KVINA AKTO</h3>


<p class="staging">(Ĉambro en la reĝa korto en Nidaros. La enirpordo estas dekstre;
antaŭe sur la sama flanko estas fenestro. Maldekstre pli malgranda
pordo. Estas sombriĝo; <b>Pål Flida, Bård Bratte</b> kaj pluraj aliaj el
la plej altstaraj viroj staras ĉe la fenestro rigardante
supren.)</p>

<p>HIRDANO<br>

Kiel ruĝe ĝi lumas!</p>

<p>IU ALIA<br>

Ĝi streĉas sin trans la duonan ĉielon, kiel ardantan glavon.</p>

<p>BÅRD BRATTE<br>

Sankta reĝo Olaf, kion aŭguras tia terura signo?</p>

<p>MALJUNA VÅRBELGO<br>

Certe ĝi antaŭdiras la morton de granda estro.</p>

<p>PÅL FLIDA<br>

La morton de Håkon, Vi bonaj Vårbelgoj. Li kuŝas ekstere en la
fjordo kun la ŝiparo; ni povas atendi lin en la urbo ĉi-vespere; —
ĉi tiun fojon ni estas en la vico por venki!</p>

<p>BÅRD BRATTE<br>

Ne fidu tion; ne estas granda kuraĝo en la armeo nun.</p>

<p>LA MALJUNA VÅRBELGO<br>

Estas ja kompreneble; ekde la fuĝo de Oslo reĝo Skule enfermis sin,
kaj volas nek vidi nek paroli kun siaj viroj.</p>

<p>UNUA HIRDANO<br>

En la urbo estas homoj, kiuj ne scias ĉu li vivas aŭ estas
morta.</p>

<p>PÅL FLIDA<br>

La reĝo devas elveni, kiel ajn kiel malsana li estas. Parolu al li,
Bård Bratte, — estas pri la savo de ĉiuj.</p>

<p>BÅRD BRATTE<br>

Ne utilas; mi parolis al li antaŭe.</p>

<p>PÅL FLIDA<br>

Do mi mem provu. <span class="staging">(iras al la pordo maldekstre kaj frapas)</span> Sinjoro
reĝo, Vi devas preni la estradon en propraj manoj; ne taŭgas kiel
nun estas.</p>

<p>REĜO SKULE<br>

<span class="staging">(interne)</span> Mi estas malsana, Pål Flida!</p>

<p>PÅL FLIDA<br>

Ĉu Vi povas aliaĵon atendi? Vi ja ne manĝis dum du tagoj; Vi devas
fortigi kaj flegi Vin —</p>

<p>REĜO SKULE<br>

Mi estas malsana.</p>

<p>PÅL FLIDA<br>

Je la ĉiopova, ne troviĝas ekskuzo. Reĝo Håkon alvelas ekstere sur
la fjordo, kaj estas atendinda ĉi tie en Nidaros kiam ajn.</p>

<p>REĜO SKULE<br>

Frapu lin por mi! Mortigu lin kaj la reĝan infanon.</p>

<p>PÅL FLIDA<br>

Vi devas mem kunesti, sinjoro!</p>

<p>REĜO SKULE<br>

Ne, ne, ne, — Vi estas pli certaj pri la venko, kiam <em>mi</em> ne
kunestas.</p>

<p>PETER<br>

<span class="staging">(venas de dekstre; li estas armile vestita)</span> Estas maltrankvilo inter
la urbanoj; ili ariĝas grandnombre antaŭ la reĝa korto.</p>

<p>BÅRD BRATTE<br>

Se la reĝo ne parolos al ili, ili perfidos lin, kiam pleje
gravas.</p>

<p>PETER<br>

Do li devas paroli al ili. <span class="staging">(ĉe la pordo maldekstre)</span> Patro! La
Trondhejmanoj, viaj plej fidelaj viroj, retiras sin de vi, se vi ne
donas al ili kuraĝon!</p>

<p>REĜO SKULE<br>

Kion diris la skaldo?</p>

<p>PETER<br>

La skaldo?</p>

<p>REĜO SKULE<br>

La skaldo, kiu mortis por mia tasko en Oslo. Oni ne povas doni, kion
oni ne mem posedas, li diris.</p>

<p>PETER<br>

Do vi eĉ ne povas fordoni la regnon; ĉar ĝi estas la mia post
vi!</p>

<p>REĜO SKULE<br>

Nun mi venos!</p>

<p>PÅL FLIDA<br>

Dio estu laŭdata!</p>

<p>REĜO SKULE<br>

<span class="staging">(elvenas ĉe la pordo; li estas pala kaj kaviĝinta, liaj haroj forte
griziĝis)</span> Ne rigardu min! Mi ne ŝatas, ke vi rigardu min, nun kiam
mi estas malsana! <span class="staging">(iras antaŭen al <b>Peter</b>)</span> Forpreni de vi la
regnon, vi diras? Granda Dio de la ĉielo, kion mi estis faronta!</p>

<p>PETER<br>

Ho, pardonu al mi; — mi ja scias, ke tio, kion vi faras, estas la
plej ĝusta.</p>

<p>REĜO SKULE<br>

Ne, ne, ne ĝis nun; — sed mi volas esti forta kaj sana nun, — mi
volas agi.</p>

<p>LAŬTAJ KRIOJ<br>

<span class="staging">(ekstere dekstre)</span> Reĝo Skule! Reĝo Skule!</p>

<p>REĜO SKULE<br>

Kio estas?</p>

<p>BÅRD BRATTE<br>

<span class="staging">(ĉe la fenestro)</span> La urbanoj ariĝas; la tuta reĝa korto estas plena
de homoj; — Vi devas paroli al ili.</p>

<p>REĜO SKULE<br>

Ĉu mi aspektas kiel reĝo; ĉu mi povas nun paroli!</p>

<p>PETER<br>

Vi devas, mia alta patro!</p>

<p>REĜO SKULE<br>

Bone, tiel okazu. <span class="staging">(iras al la fenestro kaj flankentiras la kurtenon,
sed malkaptas ĝin rapide, kaj ekretiras sin pro timo)</span> Jen denove
streĉas sin la ardanta glavo super mi!</p>

<p>PETER<br>

Ĝi antaŭdiras, ke la glavo de venko estas tirita por vi.</p>

<p>REĜO SKULE<br>

Jes, se tiel nur estus. <span class="staging">(iras al la fenestro, kaj ekparolas:)</span>
Trondhejmanoj, kion vi volas; — staras ĉi tie via reĝo.</p>

<p>URBANO<br>

<span class="staging">(ekstere)</span> Foriru el la urbo! La Birkibejnoj volas mortigi kaj
bruligi, se ili trovos Vin ĉi tie.</p>

<p>REĜO SKULE<br>

Ni ĉiuj devas kunteni. Mi estis por vi milda reĝo; mi ne multe
postulis militan imposton —</p>

<p>VIRA VOĈO<br>

<span class="staging">(malsupre inter la amaso)</span> Kion vi do nomas tiun sangon, kiu fluis ĉe
Låka kaj en Oslo?</p>

<p>VIRINO<br>

Redonu al mi mian fianĉon!</p>

<p>KNABO<br>

Redonu al mi mian patron kaj mian fraton!</p>

<p>ALIA VIRINO<br>

Redonu al mi miajn tri filojn, reĝo Skule!</p>

<p>VIRO<br>

Li ne estas reĝo; ĉar li ne honoriĝis kiel reĝo sur la ĉerko de
Sankta Olaf!</p>

<p>MULTAJ VOĈOJ<br>

Ne, ne. — li ne honoriĝis sur la ĉerko de Sankta Olaf!</p>

<p>REĜO SKULE<br>

<span class="staging">(retiras sin malantaŭen de la kurteno)</span> Ne honoriĝis —! Ne
reĝo!</p>

<p>PÅL FLIDA<br>

Malfeliĉe estis, ke la sankta ĉerko ne fariĝis elportata, kiam Vi
elektiĝis.</p>

<p>BÅRD BRATTE<br>

Se la urbanoj perfidas, ni ne povos teni nin en Nidaros, se la
Birkibejnoj venos.</p>

<p>REĜO SKULE<br>

Kaj ili perfidos, tiom longe kiam mi ne estas honorigita sur la
sankta ĉerko.</p>

<p>PETER<br>

Do elportu la ĉerkon, kaj farigu vin honorigata nun!</p>

<p>PÅL FLIDA<br>

<span class="staging">(kapskue)</span> Kiel tio fariĝus?</p>

<p>PETER<br>

Ĉu ekzistas io ne farigebla kiam estas pri <em>li</em>? Sonorigu al tingo,
kaj elportu la ĉerkon!</p>

<p>PLURAJ EL LA VIROJ<br>

<span class="staging">(retiras sin)</span> Preĝeja rabo!</p>

<p>PETER<br>

Ne preĝeja rabo; — venu, venu! La kanonikoj estas bonvolemaj al
reĝo Skule; ili konsentos —</p>

<p>PÅL FLIDA<br>

Ili ne faros; ili ne kuraĝas pro la ĉefepiskopo.</p>

<p>PETER<br>

Ĉu vi estas reĝanoj, kaj ne volas helpi, kiam estas pri tia granda
afero! Bone. Estas aliuloj tie malsupre, kiuj estos pli volemaj. Mia
patro kaj reĝo, la kanonikoj cedu; mi volas peti, mi volas petegi;
sonorigu al tingo; vi rajte portu vian reĝan nomon. <span class="staging">(rapidas elen
dekstre)</span></p>

<p>REĜO SKULE<br>

<span class="staging">(ĝojege)</span> Ĉu Vi vidis lin! Ĉu Vi vidis mian gloran filon! Kiel
lumis liaj okuloj! Jes, ni volas ĉiuj lukti kaj venki. Kiel fortaj
estas la Birkibejnoj?</p>

<p>PÅL FLIDA<br>

Ne pli fortaj ol ke ni superos ilin, se la urbanoj tenos sin al
ni.</p>

<p>REĜO SKULE<br>

Ili <em>tenu</em> sin al ni. Ni devas ĉiuj samopinii, kaj fini ĉi tiun
teruran luktadon. Ĉu vi do ne vidas la ĉielan signon, ke ni finu
ĝin? La ĉielo koleriĝas al la tuta Norvegio, pro la krimoj, kiuj
longe fariĝis. Ardantaj glavoj alte supre lumas ĉiun nokton;
virinoj falas kaj naskas en la preĝejoj; anima pesto ŝteliras al
pastroj kaj al gemonaĥoj, tiel ke ili kuras laŭ la stratoj kriante,
ke la lasta tago venis. Jes, je la ĉiopova, tio finiĝu per unu
bato!</p>

<p>PÅL FLIDA<br>

Kion Vi ordonas, ke ni faru?</p>

<p>REĜO SKULE<br>

Ĉiujn pontojn vi rompu.</p>

<p>PÅL FLIDA<br>

Iru, kaj rompu ĉiujn pontojn!</p>

<p class="staging">(Hirdano eliras dekstre.)</p>

<p>REĜO SKULE<br>

Ĉiuj viroj kunvenu en la Eyratingejo; eĉ ne unu Birkibejno metu
sian piedon en Nidaros.</p>

<p>PÅL FLIDA<br>

Bone dirite, reĝo.</p>

<p>REĜO SKULE<br>

Kiam la sankta ĉerko estos elportita, sonorigu al tingo. Kunvoku la
armeon kaj la urbanojn.</p>

<p>PÅL FLIDA<br>

<span class="staging">(al unu el la viroj)</span> Iru kaj igu la trumpetiston blovi en la stratoj.
<span class="staging">(la viro eliras.)</span></p>

<p>REĜO SKULE<br>

<span class="staging">(parolas al la amaso elde la fenestro)</span> Tenu firme al mi, Vi
funebrantaj kaj plendantaj tie malsupre. Denove venu paco kaj lumo
super la landon, kiel en la unuaj belaj tagoj de Håkon, kiam la greno
donis rikolton du fojojn ĉiun someron. Tenu vin al mi; fidu min kaj
kredu al mi; tion mi ege bezonas. Mi atentos pri vi, kaj por vi mi
luktos; mi sangos kaj falos por Vi, se Vi postulas; sed ne perfidu
min, kaj ne dubu —! <span class="staging">(laŭta krio, kiel el timo, aŭdiĝas en la
amaso)</span> Kio estas <em>tio</em>?</p>

<p>SOVAĜA VOĈO<br>

Pentefaru, pentefaru!</p>

<p>BÅRD BRATTE<br>

<span class="staging">(elrigardas)</span> Estas pastro, kiun la diablo obsedis!</p>

<p>PÅL FLIDA<br>

Li ŝiras sian kapuĉon en ĉifonojn kaj vipas sin per skurĝo.</p>

<p>LA VOĈO<br>

Pentofaru, pentofaru; la lasta tago venis!</p>

<p>MULTAJ VOĈOJ<br>

Fuĝu; fuĝu! Veo super Nidaros! Tiel peka faro!</p>

<p>REĜO SKULE<br>

Kio okazis?</p>

<p>BÅRD BRATTE<br>

Ĉiuj fuĝas, ĉiuj forkuras, kvazaŭ sovaĝa besto venus inter
ilin.</p>

<p>REĜO SKULE<br>

Jes, ĉiuj fuĝas — <span class="staging">(kun ekkrio el ĝojo)</span> Ha! ne gravas; — ni estas
savitaj; vidu, vidu, — la ĉerko de reĝo Olaf staras meze en la
reĝa korto!</p>

<p>PÅL FLIDA<br>

La ĉerko de reĝo Olaf!</p>

<p>BÅRD BRATTE<br>

Jes, je la ĉielo, — jen ĝi staras!</p>

<p>REĜO SKULE<br>

La kanonikoj al mi estas fidelaj; tian bonan agon ili neniam antaŭe
faris!</p>

<p>BÅRD BRATTE<br>

Aŭdu; sonoriĝas al tingo.</p>

<p>REĜO SKULE<br>

Nun mi do leĝe honoriĝos.</p>

<p>PETER<br>

<span class="staging">(venas de dekstre)</span> Surprenu la reĝan mantelon; nun la sankta ĉerko
staras ekstere.</p>

<p>REĜO SKULE<br>

Do vi savis la regnon por mi kaj vi; kaj dekoble ni danku la piajn
kanonikojn, ke ili cedis.</p>

<p>PETER<br>

La kanonikojn, mia patro; — al ili vi neniun dankon ŝuldas.</p>

<p>REĜO SKULE<br>

Ĉu ne <em>ili</em> vin helpis?</p>

<p>PETER<br>

Ili anatemis ĉiun, kiu kuraĝis tuŝi la sanktaĵon.</p>

<p>REĜO SKULE<br>

Do la ĉefepiskopo! Fine li do cedis.</p>

<p>PETER<br>

La ĉefepiskopo anatemis pli forte ol la kanonikoj.</p>

<p>REĜO SKULE<br>

Ho, mi vidas, ke mi daŭre havas fidelajn virojn. Vi staris ĉi tie
timemaj kaj cedis, Vi, kiuj devus esti al mi plej proksimaj, — kaj
tie malsupre en la amaso mi havas tiujn, kiuj kuraĝis preni sur sin
tian grandan pekon pro mi.</p>

<p>PETER<br>

Eĉ ne unu fidelan viron vi havas, kiu kuraĝis preni la pekon sur
sin.</p>

<p>REĜO SKULE<br>

Ĉiopova Dio, ĉu okazis miraklo; — kiu elprenis la sanktaĵon?</p>

<p>PETER<br>

Mi, mia patro!</p>

<p>REĜO SKULE<br>

<span class="staging">(kun ekkrio)</span> Vi!</p>

<p>LA HOMOJ<br>

<span class="staging">(retiras sin eviteme)</span> Preĝeja rabisto!</p>

<p class="staging">(<b>Pål Flida, Bård Bratte</b> kaj kelkaj aliaj eliras.)</p>

<p>PETER<br>

La ago estis farenda. La fideleco de neniu homo estas fidinda antaŭ
ol vi estos leĝe honorita. Mi petis, mi petegis al la kanonikoj,
nenio helpis. Tiam mi rompis la preĝejan pordon; neniu kuraĝis
sekvi min. Mi saltis sur la ĉefaltaron, kaptis la tenilon kaj
kontraŭmetis la genuojn; estis kvazaŭ mistera potenco donis al mi
pli ol homajn fortojn. La ĉerko malfiksiĝis, mi tiris ĝin post mi
malsupren laŭ la preĝeja planko, dum la anatemo kraketadis kiel
ŝtormo alte supre sub la volboj; mi tiris ĝin el la preĝejo, ĉiuj
fuĝis kaj retiris sin for de mi; je veno meze en la reĝa korto, la
tenilo rompiĝis; jen ĝi estas. <span class="staging">(Tenas ĝin supre)</span></p>

<p>REĜO SKULE<br>

<span class="staging">(silenta, terurfrapita)</span> Preĝejrabisto!</p>

<p>PETER<br>

Por vi; por via granda reĝa penso! Sed vi volas forviŝi la pekon.;
ĉio malbona vi volas forviŝi. Venos lumo kaj paco kun vi; brila
tago leviĝos sur la landon; — kio do gravas, se ventega nokto
antaŭiris?</p>

<p>REĜO SKULE<br>

Lumis kvazaŭ sanktula suno ĉirkaŭ via kapo, kiam via patrino venis
kun vi; — kaj nun ŝajnas al mi, ke mi vidas la anatemon fulmi.</p>

<p>PETER<br>

Patro, patro, ne pensu pri mi; ne timu por mia veo kaj bono. Estas ja
via volo, kiun mi plenumis; — kiel kalkuli tion al mi kiel
kulpon!</p>

<p>REĜO SKULE<br>

Mi volis posedi vian fidon al mi, kaj via fido fariĝis peko.</p>

<p>PETER<br>

<span class="staging">(sovaĝe)</span> Pro vi, pro vi! Tial Dio ne kuraĝas ion alian fari, ol
forlavi ĝin!</p>

<p>REĜO SKULE<br>

Pura kaj senpeka, mi promesis al Ingibjorg, — kaj li mokas la
ĉielon!</p>

<p>PÅL FLIDA<br>

<span class="staging">(envenas)</span> Ĉio en ribelo! La terura ago frapis viajn virojn kun timo;
ili fuĝas en la preĝejojn.</p>

<p>REĜO SKULE<br>

Ili <em>eliru</em>, ili <em>devas</em> eliri!</p>

<p>BÅRD BRATTE<br>

<span class="staging">(envenas)</span> La urbanoj ekstaris kontraŭ Vin; ili mortigas la
Vårbelgojn sur la stratoj kaj en la domoj, kie ajn kie ili povas
trovi ilin!</p>

<p>HIRDANO<br>

<span class="staging">(envenas)</span> Nun la Birkibejnoj velas supren en la riveron!</p>

<p>REĜO SKULE<br>

Kuntrompetu miajn virojn. Neniu devas perfidi min nun!</p>

<p>PÅL FLIDA<br>

Neeblas; la timo paralizis ilin.</p>

<p>REĜO SKULE<br>

<span class="staging">(malespera)</span> Sed mi ne <em>povas</em> fali nun! Mia filo ne devas morti kun
morta kulpo sur sia animo!</p>

<p>PETER<br>

Ne pensu pri mi; vi estas la sola pri kiu gravas. Ni direktu nin
supren al Innherad; tie ĉiuj viroj estas fidelaj!</p>

<p>REĜO SKULE<br>

Jes, fuĝo! Sekvu min, kiu ajn, kiu volas savi la vivon!</p>

<p>BÅRD BRATTE<br>

Kiun vojon?</p>

<p>REĜO SKULE<br>

Trans la ponton!</p>

<p>PÅL FLIDA<br>

Vi estus devinta rompi ilin en Oslo, kaj nun vi devus lasi ilin stari
en Nidaros.</p>

<p>REĜO SKULE<br>

Tamen trans la riveron; — estas vivo kaj beateco savinda! Fuĝo!
Fuĝo! <span class="staging">(Li kaj <b>Peter</b> rapidas elen dekstre.)</span></p>

<p>BÅRD BRATTE<br>

Jes, pli bone tio, ol faliĝi de la urbanoj kaj la Birkibejnoj.</p>

<p>PÅL FLIDA<br>

En la nomo de Dio do, ni fuĝu. <span class="staging">(Ĉiuj sekvas <b>Skule</b>.)</span></p>

<p class="staging">(Mallonga tempo la ĉambro estas malplena; aŭdiĝas fora kaj
obtuza bruo de la stratoj; poste sturmas aro de armitaj urbanoj enen
tra la pordo dekstre.)</p>

<p>URBANO<br>

Envenu! Ĉi tie li devas esti.</p>

<p>IU ALIA<br>

Mortigu lin!</p>

<p>PLURAJ<br>

Mortigu ankaŭ la preĝejrabiston!</p>

<p>OPULO<br>

Aliru singardeme; ili kontraŭmordas.</p>

<p>UNUA URBANO<br>

Ne estas danĝero; la Birkibejnoj jam estas supre en la strato.</p>

<p>URBANO<br>

<span class="staging">(venas)</span> Tro malfrue; — reĝo Skule fuĝis.</p>

<p>PLURAJ<br>

Kien? Kien?</p>

<p>LA VENINTO<br>

Enen en iu el la preĝejoj, mi opinias; ili estas plenaj de
Vårbelgoj.</p>

<p>UNUA URBANO<br>

Ni serĉu lin; grandan dankon kaj pagon reĝo Håkon donos al tiu
viro, kiu mortigas Skule.</p>

<p>IU ALIA<br>

Jen la Birkibejnoj.</p>

<p>IU TRIA<br>

Reĝo Håkon mem.</p>

<p>MULTAJ EN LA ARO<br>

<span class="staging">(krias)</span> Saluton al reĝo Håkon Håkonsson!</p>

<p>HÅKON<br>

<span class="staging">(envenas de dekstre sekvata de <b>Gregorius Jonsson, Dagfinn Bonde</b> kaj
multaj aliaj)</span> Jes, nun vi estas humilaj, vi Tronhejmanoj! Vi sufiĉe
longe kontraŭstaris min.</p>

<p>UNUA URBANO<br>

<span class="staging">(surgenue)</span> Gracon, sinjoro; Skule Bårdsson premis nin severe!</p>

<p>IU ALIA<br>

<span class="staging">(ankaŭ genuante)</span> Li devigis nin, alie ni neniam estus lin
sekvintaj.</p>

<p>LA UNUA<br>

Li prenis nian havaĵon, kaj devigis nin batali por sia maljusta
afero.</p>

<p>LA DUA<br>

Aĥ, alta sinjoro, li estis skurĝo por siaj amikoj kiel por siaj
malamikoj.</p>

<p>MULTAJ VOĈOJ<br>

Jes, jes, — Skule Bårdsson estis skurĝo por la tuta lando.</p>

<p>DAGFINN BONDE<br>

Estus vera vorto, tiu.</p>

<p>HÅKON<br>

Bone; kun vi urbanoj mi poste parolos; mi intencas puni severe, kion
vi krimis; sed unue estas io alia por pripensi. Ĉu iu scias kie
Skule Bårdsson estas?</p>

<p>PLURAJ<br>

Ene en iu el la preĝejoj, sinjoro!</p>

<p>HÅKON<br>

Ĉu vi tion certe scias?</p>

<p>LA URBANOJ<br>

Jes, tie estas ĉiuj Vårbelgoj.</p>

<p>HÅKON<br>

<span class="staging">(mallaŭte al <b>Dagfinn Bonde</b>)</span> Ni devas trovi lin; postenigu gardojn
antaŭ ĉiujn preĝejojn en la urbo.</p>

<p>DAGFINN BONDE<br>

Kaj kiam li troviĝos, li estu senprokraste mortigata.</p>

<p>HÅKON<br>

<span class="staging">(mallaŭte)</span> Mortigata? Dagfinn, Dagfinn, kiel peza tio estas por
mi.</p>

<p>DAGFINN BONDE<br>

Sinjoro, Vi tion ĵuris solene en Oslo.</p>

<p>HÅKON<br>

Kaj ĉiu homo en la lando postulos lian morton. <span class="staging">(turnas sin al
<b>Gregorius Jonsson</b>; neaŭdeble por la aliuloj)</span> Iru; vi iam estis lia
amiko; serĉu lin, kaj igu lin fuĝi el la lando.</p>

<p>GREGORIUS JONSSON<br>

<span class="staging">(ĝoja)</span> Vi tion volas, sinjoro?</p>

<p>HÅKON<br>

Pro mia pia, aminda edzino.</p>

<p>GREGORIUS JONSSON<br>

Sed se li <em>ne</em> fuĝos; se li ne volos aŭ ne povos?</p>

<p>HÅKON<br>

Je la nomo de Dio, tiam mi ne povos ŝpari lin; tiam mia reĝa vorto
staru valida. Iru!</p>

<p>GREGORIUS JONSSON<br>

Mi iros kaj faros mian plej bonan. La ĉielo faru ke sukcesos.
<span class="staging">(eliras dekstre)</span></p>

<p>HÅKON<br>

Vi, Dagfinn Bonde, iru kun fidelaj viroj al la reĝa ŝipo; vi
konduku la reĝinon kaj la infanon supren al la monaĥejo
Elgisetro.</p>

<p>DAGFINN BONDE<br>

Sinjoro, ĉu vi opinias, ke tie ŝi estos sekura?</p>

<p>HÅKON<br>

Nenie ajn ŝi estos pli sekura. La Vårbelgoj enfermis sin en la
preĝejojn, kaj ŝi petegis; ŝia patrino estas en Elgisetro.</p>

<p>DAGFINN BONDE<br>

Jes, jes, mi scias.</p>

<p>HÅKON<br>

Salutu la reĝinon kore de mi; kaj ankaŭ salutu sinjorinon Ragnhild.
Diru, ke tuj kiam la Vårbelgoj subigis sin kaj ricevis gracon, ĉiuj
sonoriloj en Nidaros sonoru, kiel signo, ke denove estas paco en la
lando. — Vi urbanoj morgaŭ staru respondece kaj ricevu vian punon,
ĉiu ope laŭ siaj faroj. <span class="staging">(eliras kun siaj viroj)</span></p>

<p>UNUA URBANO<br>

Veo al ni morgaŭ!</p>

<p>DUA URBANO<br>

Ni ekhavos grandan kalkulon.</p>

<p>UNUA URBANO<br>

Ni, kiuj tiom longe kontraŭstaris al Håkon, — kiuj kune salutis
Skule, kiam li prenis reĝan nomon.</p>

<p>DUA URBANO<br>

Kiuj donis al Skule kaj ŝipojn kaj armilaron, — kiuj aĉetis ĉiujn
havaĵojn, kiujn li rabis de la distriktestroj de Håkon.</p>

<p>UNUA URBANO<br>

Jes, veo al ni morgaŭ!</p>

<p>IU URBANO<br>

<span class="staging">(rapide eniras de maldekstre)</span> Kie estas Håkon? Kie estas la
reĝo?</p>

<p>UNUA URBANO<br>

Kion vi volas pri li?</p>

<p>LA ALVENINTO<br>

Doni al li grandan kaj gravan mesaĝon.</p>

<p>PLURAJ<br>

Kiun?</p>

<p>LA ALVENINTO<br>

Tion mi nur diras al la reĝo mem.</p>

<p>PLURAJ<br>

Jes, diru, diru!</p>

<p>LA ALVENINTO<br>

Skule Bårdsson fuĝas supren al Elgisetro.</p>

<p>UNUA URBANO<br>

Neeblas! Li estas en unu el la preĝejoj.</p>

<p>LA ALVENINTO<br>

Ne, ne, li kaj la filo transiris la riveron en remilboato.</p>

<p>UNUA URBANO<br>

Ha, kaj ni povos savi nin el la kolero de Håkon.</p>

<p>DUA URBANO<br>

Jes, ni informu lin, kie estas Skule.</p>

<p>UNUA URBANO<br>

Ne! Pli bone ol tio; ni nenion diros, sed mem iru supren al Elgisetro
kaj faligu Skule.</p>

<p>DUA URBANO<br>

Jes, jes, — ni faru!</p>

<p>TRIA URBANO<br>

Sed ĉu ne multaj Vårbelgoj sekvis trans la riveron?</p>

<p>LA ALVENINTO<br>

Ne, estis nur malmultaj viroj en la boato.</p>

<p>UNUA URBANO<br>

Ni armos nin plej eble bone. Ho, nun la urbanoj estas savitaj! Ne
diru al iu, kion ni intencas; ni estas sufiĉe multnombraj, — kaj
jen supren al Elgisetro!</p>

<p>ĈIUJ<br>

<span class="staging">(mallaŭte)</span> Jes, supren al Elgisetro! <span class="staging">(Ili eliras maldekstre rapide
sed singardeme.)</span></p>


<h4 class="scenrubriko">PICEA ARBARO EN LA DEKLIVOJ SUPRE DE NIDAROS</h4>


<p class="staging">(Estas lunlumo; sed la nokto estas tiel nebula, ke la fono nur
malklare videtiĝas, kaj foje preskaŭ ne. Arbostumpoj kaj grandaj
ŝtonoj kuŝas ĉirkaŭe. <b>Reĝo Skule, Peter, Pål Flida, Bård
Bratte</b> kaj pluraj Vårbelgoj venas tra la arbaro de maldekstre.)</p>

<p>PETER<br>

Venu jen, kaj ripozu vin, mia patro!</p>

<p>REĜO SKULE<br>

Jes, lasu min ripozi, ripozi. <span class="staging">(falglitas malsupren ĉe ŝtono)</span></p>

<p>PETER<br>

Kiel estas al vi?</p>

<p>REĜO SKULE<br>

Mi estas malsata! Malsana, malsana! Mi vidas la ombrojn de mortintaj
viroj.</p>

<p>PETER<br>

<span class="staging">(eksaltas)</span> Havigu helpon, — panon al la reĝo.</p>

<p>BÅRD BRATTE<br>

Nun kiu ajn estas reĝo; ĉar estas pri la vivo. Ekstaru, Skule
Bårdsson; se vi estas reĝo, do ne kuŝu tie regante la landon.</p>

<p>PETER<br>

Se vi mokas mian patron, mi mortigos vin!</p>

<p>BÅRD BRATTE<br>

Mi mortiĝos same kiel; min Håkon neniam donos gracon; ĉar mi estis
lia distriktestro, kaj perfidis lin pro Skule. Ekpensu ion, kio povos
savi nin! Ne ekzistas tia senesperiga faro, kiun mi nun ne kuraĝus
fari.</p>

<p>IU VÅRBELGO<br>

Se ni nur povus ŝtelveni al la monaĥejo ĉe Holm.</p>

<p>PÅL FLIDA<br>

Pli bone al Elgisetro.</p>

<p>BÅRD BRATTE<br>

<span class="staging">(ekdiras subite)</span> Plej bone iri al la ŝipo de Håkon, kaj rabi la
reĝan infanon.</p>

<p>PÅL FLIDA<br>

Ĉu vi furiozas?</p>

<p>BÅRD BRATTE<br>

Ne, ne, tio estas nia sola savo, kaj ankaŭ facile farebla. La
Birkibejnoj traserĉas ĉiun domon, kaj staras garde antaŭ la
preĝejoj; ili ne kredas, ke iuj el ni povis fuĝi, ĉar ĉiuj pontoj
estis rompitaj. Ne eblas ke multnombra ŝipanaro estas sur la ŝipoj;
se ni havas la tronpretendanton en nia potenco, Håkon devos doni al
ni pacon, aŭ lia ido mortu kun ni. Kiu volas kunveni por savi la
vivon?</p>

<p>PÅL FLIDA<br>

Ne mi, se ĝi saviĝus tiamaniere.</p>

<p>PLURAJ<br>

Ne mi! Ne mi!</p>

<p>PETER<br>

Ha, sed se estus por savo de mia patro!</p>

<p>BÅRD BRATTE<br>

Se vi volas kuniri, do venu. Nun mi iras al la Hladakabo; tie estas
la aro, kiun ni renkontis ĉi tie sub la deklivo; estas la plej
sovaĝaj kuraĝuloj el ĉiuj Vårbelgoj; ili naĝis trans la riveron,
ĉar ili sciis, ke ili ne ricevus gracon en la preĝejoj. Tiuj uloj
certe kuraĝos viziti la reĝan ŝipon, jes ili! Kiu el vi do
kuniros?</p>

<p>KELKIUJ<br>

Mi, Mi!</p>

<p>PETER<br>

Eble ankaŭ mi; sed unue mi devas scii mian patron sub sekura
tegmento.</p>

<p>BÅRD BRATTE<br>

Antaŭ ol tagiĝos ni iros supren laŭ la rivero. Venu, jen estas
transa vojeto malsupren al Hlade. <span class="staging">(Li kaj kelkaj aliaj eliras
dekstre.)</span></p>

<p>PETER<br>

<span class="staging">(al <b>Pål Flida</b>)</span> Ne parolu al mia patro pri io el tio ĉi; li estas
anime malsana ĉi-nokte; ni devas agi por li. Estas savo en la faro
de Bård Bratte; antaŭ tagiĝo la reĝa infano estu inter niaj
manoj.</p>

<p>PÅL FLIDA<br>

Por esti mortigata, mi pensas. Ĉu Vi ne vidas, ke tio estas peko —</p>

<p>PETER<br>

Ne povas esti peko; ĉar mia patro kondamnis ĝin en Oslo. Ĝi ja
tamen devas esti forigata; ĝi malhelpas mian patron; — mia patro
havas grandan reĝan penson por realigi; devas esti sensignife kiu
aŭ kiom da homoj falos por <em>ĝi</em>.</p>

<p>PÅL FLIDA<br>

Malbeata estis por Vi la tago, kiam Vi sciiĝis, ke Vi estas la filo
de reĝo Skule. <span class="staging">(aŭskultante)</span> Tŝŝ; — ĵetu vin plate sur la
teron; venos homoj.</p>

<p class="staging">(Ĉiuj ĵetas sin suben malantaŭ ŝtonojn kaj stumpegojn; trajno
parte de rajdantoj, parte de marŝantoj videtiĝas malklare tra la
nebulo inter la arboj; ili venas de la maldekstra flanko kaj eliras
dekstre.)</p>

<p>PETER<br>

Estas la reĝino.</p>

<p>PÅL FLIDA<br>

Jes, jes; ŝi parolas kun Dagfinn Bonde. Tŝŝ!</p>

<p>PETER<br>

Ili iros al Elgisetro. La reĝido kunestas!</p>

<p>PÅL FLIDA<br>

Kaj la sinjorinoj de la reĝino.</p>

<p>PETER<br>

Kun nur kvar viroj! Ekstaru, ekstaru, reĝo Skule, — nun via regno
estas savita!</p>

<p>REĜO SKULE<br>

Mia regno? Ĝi estas malluma, ĝi, — kiel tiu, kiun la anĝelo
starigis kontraŭ Dio.</p>

<p class="staging">(<b>Aro de kanonikoj</b> venas de dekstre.)</p>

<p>KANONIKO<br>

Kiuj parolas tie? Ĉu estas la viroj de reĝo Skule?</p>

<p>PÅL FLIDA<br>

Reĝo Skule mem.</p>

<p>KANONIKO<br>

<span class="staging">(al Skule)</span> Dio estu laŭdata, ke ni renkontas Vin, kara sinjoro! Ni
informiĝis de iuj urbanoj, ke Vi iris la vojon supren, kaj ni estas
same malsekuraj en Nidaros, kiel Vi mem —</p>

<p>PETER<br>

Vi meritus la morton, Vi, kiuj ne permesis elporti la ĉerkon de
Olaf.</p>

<p>KANONIKO<br>

La ĉefepiskopo malpermesis tion; sed tamen ni volas servi al reĝo
Skule; ni ja ĉiam tenis nin al li. Jen ni kunprenis kanonikmantelojn
por Vi kaj la viroj! Surmetu ilin, kaj Vi facile enlasiĝos en unu el
la monaĥejoj, kaj povos peti gracon de Håkon.</p>

<p>REĜO SKULE<br>

Jes, surmetu al mi kanonikmantelon; mi kaj mia filo devas stari sur
sanktigita grundo. Mi volas al Elgisetro.</p>

<p>PETER<br>

<span class="staging">(mallaŭte al <b>Pål Flida</b>)</span> Zorgu ke mia patro sekure atingos —</p>

<p>PÅL FLIDA<br>

Ĉu vi ne memoras, ke estas Birkibejnoj en Elgisetro?</p>

<p>PETER<br>

Nur kvar viroj; tiujn vi facile majstros, kaj interne de la
monaĥejaj muroj ili ne kuraĝas tuŝi vin. Mi serĉos Bård
Bratte.</p>

<p>PÅL FLIDA<br>

Pripensu!</p>

<p>PETER<br>

Ne estas sur la reĝa ŝipo, sed en Elgisetro, ke la senpaculoj savu
la regnon por mia patro! <span class="staging">(eliras rapide dekstre)</span></p>

<p>IU VÅRBELGO<br>

<span class="staging">(flustrante al iu alia)</span> Ĉu vi iros al Elgisetro kun Skule?</p>

<p>IU ALIA<br>

Tŝŝ; ne; la Birkibejnoj ja estas tie.</p>

<p>LA UNUA<br>

Ankaŭ mi ne iros; sed nenion diru al la aliuloj.</p>

<p>LA KANONIKO<br>

Kaj nun antaŭen, du kaj du, — unu militisto kaj unu kanoniko —</p>

<p>ALIA KANONIKO<br>

<span class="staging">(sidanta sur arbostumpo malantaŭ la ceteraj)</span> Mi prenas reĝon
Skule.</p>

<p>REĜO SKULE<br>

Ĉu vi scias la vojon?</p>

<p>LA KANONIKO<br>

La vastan vojon.</p>

<p>LA UNUA KANONIKO<br>

Rapidu; ni disiĝu laŭ diversaj vojetoj, kaj kolektiĝu antaŭ la
monaĥeja pordego.</p>

<p class="staging">(Ili foriras inter la arboj dekstre; la nebulo maldensiĝas, kaj
la kometo montras sin ruĝe brila en la nebuleta aero.)</p>

<p>REĜO SKULE<br>

Peter, mia filo —! <span class="staging">(ekpaŝas malantaŭen)</span> Ha, jen la ardanta glavo
sur la ĉielo!</p>

<p>LA KANONIKO<br>

<span class="staging">(sidanta malantaŭ li sur la arbostumpo)</span> Kaj jen <em>mi</em>!</p>

<p>REĜO SKULE<br>

Kiu estas vi?</p>

<p>LA KANONIKO<br>

Malnova konatulo.</p>

<p>REĜO SKULE<br>

Pli pala viro mi neniam vidis.</p>

<p>LA KANONIKO<br>

Sed vi ne konas min.</p>

<p>REĜO SKULE<br>

Estas vi, kiu volas akompani min al Elgisetro.</p>

<p>LA KANONIKO<br>

Estas mi, kiu volas akompani vin al la reĝa seĝo.</p>

<p>REĜO SKULE<br>

Ĉu tion vi povas?</p>

<p>LA KANONIKO<br>

Mi povas, se vi mem volas.</p>

<p>REĜO SKULE<br>

Kaj per kiu rimedo?</p>

<p>LA KANONIKO<br>

Per la rimedo, kiun mi <em>antaŭe</em> uzis; — mi volas konduki vin sur
altan monton, kaj montri al vi ĉiujn glorojn de la tero.</p>

<p>REĜO SKULE<br>

Ĉiujn glorojn de la tero mi antaŭe vidis en tentantaj revoj.</p>

<p>LA KANONIKO<br>

Estis mi, kiu donis al vi tiujn revojn.</p>

<p>REĜO SKULE<br>

Kiu <em>estas</em> vi?</p>

<p>LA KANONIKO<br>

Sendito de la plej maljuna tronpretendanto en la mondo.</p>

<p>REĜO SKULE<br>

De la plej maljuna tronpretendanto en la mondo?</p>

<p>LA KANONIKO<br>

De la unua jarlo, kiu ekstaris kontraŭ la plej grandan regnon, kaj
kiu fondis regnon mem, kiu staros ĝis la tago de la lasta juĝo!</p>

<p>REĜO SKULE<br>

<span class="staging">(kriante)</span> Episkopo Nikolas!</p>

<p>LA KANONIKO<br>

<span class="staging">(ekstaras)</span></p>
<div class="verse">
<div class="stanza">
  Vi min rekonas? Ĝusta memoro,<br>
  pro <em>vi</em> mi ĉi tien revenis.<br>
  Samŝipe, samvente sub mia deĵoro<br>
  dum jaroj kaj tagoj ni velis.<br>
  Mi ŝtorman nokton en timo foriris;<br>
  ungeg’ akcipitra animen metiĝis;<br>
  petegis mi mesojn kaj sonorigadon,<br>
  aĉetis mi preĝojn kaj monaĥan kantadon;<br>
  mi pagis por sep, kaj dek kvar legiĝis;<br>
  sed tamen mi ne tra la pord’ enlasiĝis.</div></div>

<p>REĜO SKULE<br>

Kaj nun vi venas de tie malsupre —?</p>

<p>LA KANONIKO</p>
<div class="verse">
<div class="stanza">
  De malsupre mi venas, sed ne el hazardo;<br>
  de la regno, kiu ĉiam malbele pentriĝas.<br>
  Ho, kredu, oni tie tute ne malboniĝas;<br>
  Ne gravas tiu fama brulanta ardo.</div></div>

<p>REĜO SKULE<br>

Kaj mi aŭdas ke vi lernis poetikon, vi maljuna Bagla estro!</p>

<p>LA KANONIKO</p>
<div class="verse">
<div class="stanza">
  Poetikon? Jes, kaj multegan latinon!<br>
  Antaŭe ne estis mi latina spertulo;<br>
  mi dubas ĉu troviĝas nun pli granda lertulo.<br>
  Por tie supreniri al ŝtupo akceptinda,<br>
  jes, eĉ por esti tie enen enlasinda,<br>
  neceso nepra estas lerni latinon.<br>
  Kiam sidas ĉe la tablo nur eruditaj uloj,<br>
  progreso ja certas inter la spertuloj, —<br>
  duona cento sin papoj nomigis,<br>
  kardinaloj kvin cent, sep mil skaldoj registriĝis.</div></div>

<p>REĜO SKULE<br>

Salutu vian majstron, kaj danku lin por bona amikeco. Diru al li,
ke li estas la sola reĝo, kiu sendas helpon al Skule la unua
el Norvegio!</p>

<p>LA KANONIKO</p>
<div class="verse">
<div class="stanza">
  Aŭdu, reĝo Skule, kial estis mi sendata.<br>
  Malsupre tie estas certa servistara rondo,<br>
  kaj ĉiu havas sian distrikton en la mondo;<br>
  ricevis Norvegion <em>mi</em>, ĉar al mi ja konata.<br>
  Håkon Håkonsson ne estas viro por ni,<br>
  ne ŝatas ni lin, ĉar ĉiam spitas nin li;<br>
  vidu, <em>vi</em> devas regi, kaj  <em>li</em> devas fali,<br>
  <em>vin</em> ni devas reĝo kun krono instali.</div></div>

<p>REĜO SKULE<br>

Jes, donu al mi la kronon! Se <em>ĝin</em> mi havas, mi regos tiel, ke mi
povos min ree elaĉeti.</p>

<p>LA KANONIKO</p>
<div class="verse">
<div class="stanza">
  Jes, poste ni povos kunparoli pri tio.<br>
  Ĉi-nokte urĝas pri alia io.<br>
  En Elgisetro dormas la reĝa infano; —<br>
  se kaptos vi ĝin, vi havos venkon en la mano,<br>
  kirliĝos kontraŭstaro kiel flokoj en vetero,<br>
  jen vi estos reĝo, kaj gajniĝis la afero!</div></div>

<p>REĜO SKULE<br>

Ĉu certe vi kredas, ke mi estos venkinto?</p>

<p>LA KANONIKO</p>
<div class="verse">
<div class="stanza">
  Sopiras la norvegoj pacon por la lando;<br>
  kun reĝo devas esti tronpretendanto,<br>
  ido, la regnon de la patro heredanta;<br>
  laciĝis la popol’ cent jarojn militanta.<br>
  Ekstaru, reĝo Skule, ĉi-nokte okaziĝos;<br>
  nun aŭ neniam la malamik’ faliĝos!<br>
  Vidu ke lumiĝas, tie fore en la nordo,<br>
  leviĝas la nebulo, vastiĝas hela klar’, —<br>
  viciĝas nun ŝipo al ŝipa ar’, —<br>
  kaj aŭdu nun bruon de militista hordo!<br>
  Ĉion vi ricevos per liga konkordo,<br>
  en sturmatak’ sur tero miloj batalantaj,<br>
  veloj sur la fjordo, miloj brilantaj!</div></div>

<p>REĜO SKULE<br>

Kaj kia la konkordo?</p>

<p>LA KANONIKO</p>
<div class="verse">
<div class="stanza">
  Por meti vin plej alten sur la mondan ŝtuparegon,<br>
  nur volas mi, ke sekvu vi la propran aspiregon;<br>
  kun urboj kaj kasteloj la land’ al vi doniĝos,<br>
  se via fil’ post vi norvega reĝ’ fariĝos!</div></div>

<p>REĜO SKULE<br>

<span class="staging">(suprenlevas la manon, kvazaŭ al ĵuro)</span> Mia filo estu —
<span class="staging">(subite haltas kaj ekkrias en teruro:)</span> La preĝejrabisto! Ĉiu potenco
al li! Ha! nun mi komprenas vin; — vi volas lian animan perdon! Foriru de mi!
Foriru de mi! <span class="staging">(streĉas la brakojn al la ĉielo)</span> Ho kompatu min,
vi, al kiu mi nun vokas por helpo en mia plej akra mizero! <span class="staging">(falas surteren)</span></p>

<p>LA KANONIKO</p>
<div class="verse">
<div class="stanza">
  Damnite! Nun ja ĉio lerte glatiĝis;<br>
  mi pensis ke certe li fine kaptiĝis,<br>
  sed la lumo faris elkoran ŝakmovon,<br>
  al <em>mi</em> ne konatan, — mi perdis la povon.<br>
  Akceptite; ne urĝas. Nova ambicio!<br>
  <i lang="la">Perpetuum mobile</i> en daŭra funkcio;<br>
  potencon mi havas sur generacioj,<br>
  potencon sur uloj lum-negaciaj;<br>
  Norvegion mi estru laŭ mia paradigmo,<br>
  kvankam trovas ili mian potencon enigmo!<br>
  <span class="staging">(pli antaŭe)</span><br>
  Sen mema vol’ al laboro vagantaj<br>
  iras la norvegoj, sed kien ne sciantaj, —<br>
  sulkiĝas la koroj, ŝtelglitas la sentoj,<br>
  kiel flirtadas saliketoj en la ventoj, —<br>
  samopinii nur pri <em>tio</em> ili povas,<br>
  ke ĉiun grandecon renversi ili volas, —<br>
  blazonoj el ĉifonoj en ĉiu valo<br>
  leviĝas honore por fuĝo kaj falo, —<br>
  laŭvoke mi kondukas al la fina frakaso, —<br>
  mi, la Baglo, episkopo Nikolaso</div></div>

<p class="staging">(Li malaperas en la nebulo inter la arboj.)</p>

<p>REĜO SKULE<br>

<span class="staging">(duone ekstaras post mallonga paŭzo, kaj ĉirkaŭrigardas)</span> Kie li
estas, tiu nigrulo? <span class="staging">(eksaltas)</span> Vojgvidanto, vojgvidanto, kie vi
estas? For! — Same bone; nun mi mem scikonas la vojon, kaj al
Elgisetro kaj plu antaŭen. <span class="staging">(eliras dekstre)</span></p>


<h4 class="scenrubriko">LA MONAĤEJA KORTO EN ELGISETRO</h4>


<p class="staging">(Maldekstraflanke situas la kapelo kun enirejo de la korto; el la
fenestroj lumas. Laŭ la kontraŭa flanko de la korto streĉas sin
kelkaj malaltaj konstruaĵoj; en la fono estas la muro de la
monaĥejo kun forta pordego, kiu estas ŝlosita. Estas klara nokto
kun lunlumo. Tri estroj de la Birkibejnoj staras apud la pordo;
<b>Margrete, sinjorino Ragnhild</b> kaj <b>Dagfinn Bonde</b> venas el la
kapelo.)</p>

<p>SINJORINO RAGNHILD<br>

<span class="staging">(duone al si mem)</span> Reĝo Skule devis fuĝi en la preĝejon, vi diras!
Li, li, fuĝanta, petanta por paco ĉe la altaro, — petanta por la
vivo eble — ho ne, tion li ne faris; sed Dio punos vin, kiuj
kuraĝis lasi ĉion tiel evolui!</p>

<p>MARGRETE<br>

Mia bona kara patrino, regu vin; vi ne scias, kion vi diras; estas la
aflikto, kiu parolas.</p>

<p>SINJORINO RAGNHILD<br>

Aŭskultu, vi Birkibejnoj! Estus Håkon Håkonsson, kiu kuŝus ĉe la
altaro petegante al reĝo Skule por vivo kaj paco!</p>

<p>BIRKIBEJNO<br>

Maldece estas por fidelaj viroj aŭdi tiajn vortojn.</p>

<p>MARGRETE<br>

Klinu kapojn antaŭ la aflikto de edzino!</p>

<p>SINJORINO RAGNHILD<br>

Reĝo Skule kondamnita! Gardu vin, gardu vin ĉiuj, kiam li revenos
al la potenco!</p>

<p>DAGFINN BONDE<br>

Ĝin li neniam plu atingos, sinjorino Ragnhild.</p>

<p>MARGRETE<br>

Silentu, silentu!</p>

<p>SINJORINO RAGNHILD<br>

Ĉu vi opinias, ke Håkon Håkonsson kuraĝos plenumi la juĝon, se li
kaptos la reĝon?</p>

<p>DAGFINN BONDE<br>

Reĝo Håkon scias mem se reĝa ĵuro estas rompebla.</p>

<p>SINJORINO RAGNHILD<br>

<span class="staging">(al <b>Margrete</b>)</span> Kaj tian sangverŝanton vi sekvis en fido kaj amo!
Ĉu <em>vi</em> estas la infano de via patro! Ke la puno frapu —! Foriru
de mi, foriru de mi!</p>

<p>MARGRETE<br>

Beata estu via buŝo, kvankam vi nun malbenas min.</p>

<p>SINJORINO RAGNHILD<br>

Mi devas iri al Nidaros, en la preĝejon por trovi reĝon Skule. Li
forsendis min, kiam li sidis en la feliĉo; tiam li ja ne bezonis
min; — nun li ne koleriĝos, ĉar mi venos. Malfermu la pordon por
mi, lasu min iri al Nidaros!</p>

<p>MARGRETE<br>

Mia patrino, pro la kompato de Dio —</p>

<p class="staging">(Frapiĝas forte sur la monaĥeja pordo.)</p>

<p>DAGFINN BONDE<br>

Kiu frapas?</p>

<p>REĜO SKULE<br>

<span class="staging">(ekstere)</span> Reĝo.</p>

<p>DAGFINN BONDE<br>

Skule Bårdsson!</p>

<p>SINJORINO RAGNHILD<br>

Reĝo Skule!</p>

<p>MARGRETE<br>

Mia patro!</p>

<p>REĜO SKULE<br>

Malfermu, malfermu!</p>

<p>DAGFINN BONDE<br>

Ne malfermiĝos por senpaculoj.</p>

<p>REĜO SKULE<br>

Estas reĝo, kiu frapas, mi diras; reĝo, kiu ne havas tegmenton
super la kapo; reĝo, kiu bezonas sanktan grundon, por esti sekura
pri sia vivo.</p>

<p>MARGRETE<br>

Dagfinn, Dagfinn, estas mia patro!</p>

<p>DAGFINN BONDE<br>

<span class="staging">(iras al la pordo kaj malfermas luketon)</span> Ĉu vi venas kun multaj
viroj al la monaĥejo?</p>

<p>REĜO SKULE<br>

Kun ĉiuj, kiuj estis fidelaj en la mizero.</p>

<p>DAGFINN BONDE<br>

Kiom estas <em>ili</em>?</p>

<p>REĜO SKULE<br>

Malpli ol unu.</p>

<p>MARGRETE<br>

Li estas sola, Dagfinn!</p>

<p>SINJORINO RAGNHILD<br>

La kolero de la ĉielo frapu vin, se vi neas al li sanktan
grundon!</p>

<p>DAGFINN BONDE<br>

En la nomo de Dio do!</p>

<p class="staging">(Malfermas; La Birkibejnoj altestime malkovras siajn kapojn;
<b>reĝo Skule</b> venas en la monaĥejan korton.)</p>

<p>MARGRETE<br>

<span class="staging">(lin ĉirkaŭbrakante)</span> Mia patro! Mia benita malfeliĉa patro!</p>

<p>SINJORINO RAGNHILD<br>

<span class="staging">(starigas sin sovaĝe inter li kaj la Birkibejnoj.)</span> Vi hipokritas
respekton por li, vi volas perfidi lin, kiel Judas. Ne kuraĝu
proksimi al li! Vi ne tuŝu lin, tiom longe kiom mi estas en
vivo!</p>

<p>DAGFINN BONDE<br>

Ĉi tie li estas sekura, ĉar li estas sur sankta grundo.</p>

<p>MARGRETE<br>

Kaj eĉ ne unu el ĉiuj viaj viroj kuraĝis akompani vin
ĉi-nokte!</p>

<p>REĜO SKULE<br>

Kaj kanonikoj kaj hirdanoj akompanis min survoje; sed ili ŝteliris
for de mi unu post unu, ĉar ili sciis, ke estas birkibejnoj en
Elgisetro. Pål Flida estas tiu, kiu forlasis min kiel la lasta; li
akompanis min al la monaĥeja pordo; tie li donis al mi la lastan
manpremon, kaj dankis pro la tempo, kiam troviĝis Vårbelgoj en
Norvegio.</p>

<p>DAGFINN BONDE<br>

<span class="staging">(al la Birkibejnoj)</span> Eniru vi estroj, kaj staru garde ĉe la reĝido;
mi devas iri al Nidaros, kaj raporti al la reĝo, ke Skule Bårdsson
estas en Elgisetro; en tia granda afero li devas mem agi.</p>

<p>MARGRETE<br>

Ho, Dagfinn, Dagfinn, ĉu tion vi volas!</p>

<p>DAGFINN BONDE<br>

Malbone mi alie servus reĝon kaj landon. <span class="staging">(al la viroj)</span> Ŝlosu la
pordon post mi, atentu pri la infano, kaj ne malfermu por iu ajn
antaŭ ol la reĝo venos. <span class="staging">(mallaŭte al <b>Skule</b>)</span> Adiaŭ, Skule
Bårdsson, — kaj Dio donu al vi beatan finon.</p>

<p class="staging">(Eliras tra la pordo; la Birkibejnoj fermas post li, kaj iras en
la kapelon)</p>

<p>SINJORINO RAGNHILD<br>

Jes, lasu Håkon veni; mi ne malkaptas vin; mi tenas vin tiel preme
kaj kare inter miaj brakoj, kiel mi neniam antaŭe tenis vin.</p>

<p>MARGRETE<br>

Ho, kiel pala vi estas — kaj maljuniĝinta; vi frostas.</p>

<p>REĜO SKULE<br>

Mi ne frostas, — sed mi estas laca, laca.</p>

<p>MARGRETE<br>

Do envenu, kaj ripozu —</p>

<p>REĜO SKULE<br>

Jes, jes; certe do baldaŭ estos la tempo ripozi.</p>

<p>SIGRID<br>

<span class="staging">(el la kapelo)</span> Fine vi venis, frato!</p>

<p>REĜO SKULE<br>

Sigrid! Ĉu vi ĉi tie?</p>

<p>SIGRID<br>

Mi ja promesis, ke ni renkontiĝus, kiam vi bezonus min en via plej
alta mizero.</p>

<p>REĜO SKULE<br>

Kie estas via infano, Margrete?</p>

<p>MARGRETE<br>

Ĝi dormas en la sakristio.</p>

<p>REĜO SKULE<br>

Do la parencaro estas kolektita en Elgisetro ĉi-nokte.</p>

<p>SIGRID<br>

Jes, kolektita post longaj erarvojaj tempoj.</p>

<p>REĜO SKULE<br>

<em>Nun</em> nur mankas al ni Håkon Håkonsson.</p>

<p>MARGRETE kaj SINJORINO RAGNHILD<br>

<span class="staging">(kroĉas sin firme al li kun dolora ekkrio)</span> Mia patro! — Mia
edzo!</p>

<p>REĜO SKULE<br>

<span class="staging">(rigardas ilin en emocio)</span> Ĉu vi amis min tiel alte, vi du? Mi
serĉis la feliĉon fore en la fremdejo, kaj ne atentis, ke mi havas
hejmon, kie mi povus trovi ĝin. Mi ĉasis amon tra peko kaj kulpo,
kaj neniam sciis, ke mi posedis ĝin laŭ la leĝo de Dio kaj la
homoj. — Kaj vi, Ragnhild, mia edzino, vi, kontraŭ kiu mi tiom
multe pekis, vi metas vin varme kaj mole al mi en la momento de
mizero, vi kapablas tremi kaj timi por la vivo de tiu viro, kiu
neniam ĵetis sunbrilon sur vian vojon.</p>

<p>SINJORINO RAGNHILD<br>

Vi pekus! Ho, Skule, ne parolu tiel; ne kredu, ke mi iam kuraĝus
riproĉi vin! Mi ĉiam estis tro simpla por vi, mia alta edzo; ne
povas kuŝi kulpo sur iu faro de vi.</p>

<p>REĜO SKULE<br>

Ĉu vi tiel certe fidis min, Ragnhild?</p>

<p>SINJORINO RAGNHILD<br>

De la unua tago, kiam mi vidis vin.</p>

<p>REĜO SKULE<br>

<span class="staging">(vigle)</span> Kiam Håkon venos, mi volas peti gracon! Vi mildaj, karaj
virinoj, — ho, tamen estas bele vivi!</p>

<p>SIGRID<br>

<span class="staging">(kun esprimo de timego)</span> Skule, mia frato! Veo al vi se vi
erarvojiĝos ĉi-nokte! <span class="staging">(Bruo ekstere; tuj poste iuj frapas la
pordon.)</span></p>

<p>MARGRETE<br>

Aŭdu, aŭdu! Kiuj estas tiuj, kiuj alsturmas!</p>

<p>SINJORINO RAGNHILD<br>

Kiu frapas la pordon?</p>

<p>VOĈOJ<br>

<span class="staging">(ekstere)</span> La urbanoj el Nidaros! Malfermu! Ni scias, ke Skule
Bårdsson estas tie interne!</p>

<p>REĜO SKULE<br>

Jes, li estas ĉi tie interne; — kion vi volas al li?</p>

<p>BRUANTAJ VOĈOJ<br>

<span class="staging">(ekstere)</span> Elvenu, elvenu! Vi mortu, vi diabla viro!</p>

<p>MARGRETE<br>

Kaj per tio vi urbanoj kuraĝas minaci?</p>

<p>UNU SOLA<br>

Reĝo Håkon kondamnis lin en Oslo.</p>

<p>IU ALIA<br>

Mortigi lin estas la devo de kiu ajn!</p>

<p>MARGRETE<br>

Mi estas la reĝino; mi ordonas al vi foriri de ĉi tie!</p>

<p>VOĈO<br>

Estas la filino de Skule Bårdsson kaj ne la reĝino, kiu tiel
parolas.</p>

<p>IU ALIA<br>

Vi ne havas potencon super vivo kaj morto; la reĝo kondamnis
lin!</p>

<p>SINJORINO RAGNHILD<br>

Eniru en la preĝejon, Skule. Pro la kompatema Dio, ne lasu la
sangverŝulojn proksimi al vi!</p>

<p>REĜO SKULE<br>

Jes, en la preĝejon; por tiuj ekstere mi ne volas fali. Mia edzino,
mia filino; estas kvazaŭ mi trovis pacon kaj lumon; ho, mi ne devas
perdi tion tiel rapide! <span class="staging">(volas rapidi en la kapelon)</span></p>

<p>PETER<br>

<span class="staging">(ekstere dekstre)</span> Mia patro, mia reĝo! <em>Nun</em> vi baldaŭ havos la
venkon!</p>

<p>REĜO SKULE<br>

<span class="staging">(kun krio)</span> <em>Li!</em> Li! <span class="staging">(falglitas sur la preĝejan ŝtuparon)</span></p>

<p>URBANO<br>

<span class="staging">(ekstere)</span> Vidu, vidu! la preĝejrabisto grimpas trans la monaĥejan
tegmenton!</p>

<p>ALIULOJ<br>

Ĵetu al li ŝtonojn! Ĵetu al li ŝtonojn!</p>

<p>PETER<br>

<span class="staging">(aperas sur tegmento dekstre, kaj saltas malsupren en la korton)</span>
Bonvenon, mia patro!</p>

<p>REĜO SKULE<br>

<span class="staging">(rigardas lin en teruro)</span> Vin — vin mi forgesis —! De kie vi
venas?</p>

<p>PETER<br>

<span class="staging">(sovaĝe)</span> Kie estas la reĝido?</p>

<p>MARGRETE<br>

La reĝido?</p>

<p>REĜO SKULE<br>

<span class="staging">(eksaltas)</span> De kie vi venas, mi demandas?</p>

<p>PETER<br>

De la Hladakabo; mi avertis al Bård Bratte kaj la Vårbelgoj, ke la
reĝido estas en Elgisetro ĉi-nokte.</p>

<p>MARGRETE<br>

Dio!</p>

<p>REĜO SKULE<br>

Tion vi faris! kaj nun?</p>

<p>PETER<br>

Li kolektas la aron denove, kaj ili iros supren al la monaĥejo. —
Kie estas la reĝido, virino?</p>

<p>MARGRETE<br>

<span class="staging">(kiu ekstaris antaŭ la preĝeja pordo)</span> Ĝi kuŝas en la
sakristio!</p>

<p>PETER<br>

Same bone se ĝi kuŝus sur la altaro! Mi elportis la sanktejon de
Olaf, — mi ankaŭ ne timas serĉi la reĝidon!</p>

<p>SINJORINO RAGNHILD<br>

<span class="staging">(krias al <b>Skule</b>)</span> Li estas tiu, kiun vi amis tiel alte!</p>

<p>MARGRETE<br>

Patro, patro! Kiel povis vi forgesi nin ĉiujn pro li!</p>

<p>REĜO SKULE<br>

Li estis pura, kiel ŝafido de Dio, kiam la pentanta virino donis lin
al mi; — estas la fido en mi, kiu faris lin <em>tiu</em>, kiu li nun
estas.</p>

<p>PETER<br>

<span class="staging">(sen lin aŭskultante)</span> La infano devas esti elportata! Mortigu ĝin,
mortigu ĝin inter la brakoj de la reĝino, — tiuj estis la vortoj
de reĝo Skule en Oslo!</p>

<p>MARGRETE<br>

Peko, peko!</p>

<p>PETER<br>

Sanktulo povus sekure tion fari, kiam mia patro tion diris! Mia patro
estas la reĝo! ĉar li posedas la grandan reĝan penson!</p>

<p>LA URBANOJ<br>

<span class="staging">(frapas al la pordo)</span> Malfermu! Elvenu, vi kaj la preĝejrabisto; alie
ni ekbruligos la monaĥejon!</p>

<p>REĜO SKULE<br>

<span class="staging">(kvazaŭ kaptita de forta decido)</span> La granda, reĝa penso! Jes <em>ĝi</em>
estas, kiu venenigis vian junan karan animon! Pura kaj senkulpa mi
devus redoni vin. Estas la fido al mi, kiu pelas vin tiel sovaĝe de
peko al peko, de morta kulpo al morta kulpo! Ho, sed ankoraŭ mi
povas savi vin; mi povas savi nin ĉiujn <span class="staging">(krias al la fono)</span> Atendu,
atendu, vi urbanoj tie ekstere; mi venos!</p>

<p>MARGRETE<br>

<span class="staging">(en teruro kaptas lian manon)</span> Mia patro, kion vi volas?</p>

<p>SINJORINO RAGNHILD<br>

<span class="staging">(kroĉas sin al li kun krio)</span> Skule!</p>

<p>SIGRID<br>

<span class="staging">(fortiras ilin de li, kaj krias en sovaĝa, brila ĝojo:)</span> Lasu lin,
lasu lin, vi virinoj; — kreskas flugiloj ĉe lia penso nun!</p>

<p>REĜO SKULE<br>

<span class="staging">(firme kaj forte al <b>Peter</b>)</span> Vi vidis en mi la ĉiele elektitan, —
<em>tiun</em> kiu realigus la grandan reĝan faron en la lando. Rigardu min
pli proksime, vi erarvojiĝinto! La reĝaj ĉifonoj, per kiuj mi
beligis min, ili estis pruntitaj kaj ŝtelitaj, — nun mi demetas
ilin unu post unu.</p>

<p>PETER<br>

<span class="staging">(en timo)</span> Mia alta, glora patro, ne parolu tiel!</p>

<p>REĜO SKULE<br>

La reĝa penso estas tiu de Håkon, ne la mia; sole li ricevis la
potencon de la Sinjoro, kiu povos fari ĝin vero. Vi fidis mensogon;
turnu vin for de mi, kaj savu vian animon.</p>

<p>PETER<br>

<span class="staging">(kun rompita voĉo)</span> La reĝa penso estas tiu de Håkon!</p>

<p>REĜO SKULE<br>

Mi volis esti la plej alta en la lando. Dio, Dio; vidu, mi humiligas
min antaŭ vi, kaj staras kiel la plej simpla el ĉiuj.</p>

<p>PETER<br>

Forprenu min de la tero, Sinjoro! Punu min pro mia tuta kulpo; sed
prenu min for de la tero; ĉar ĉi tie mi nun estas senpaca!
<span class="staging">(glitfalas sur la preĝejan ŝtuparon)</span></p>

<p>REĜO SKULE<br>

Mi havis amikon, kiu sangis por mi en Oslo. Li diris: Viro povas fali
por la vivotasko de aliulo; sed se li daŭrigu vivi, li devas vivi
por sia propra. — Mi ne havas vivotaskon por kiu vivi; mi ankaŭ ne
povas vivi por tiu de Håkon, — sed mi povas fali por ĝi.</p>

<p>MARGRETE<br>

Ne, ne, vi neniam faru!</p>

<p>REĜO SKULE<br>

<span class="staging">(prenas ŝian manon, kaj rigardas ŝin milde)</span> Ĉu vi amas vian edzon,
Margrete?</p>

<p>MARGRETE<br>

Pli alte ol ĉio en la mondo.</p>

<p>REĜO SKULE<br>

Vi povis elteni, ke li eldiris super mi la kondamnon al morto; sed
ĉu vi ankaŭ povus elteni tion, ke li plenumu ĝin?</p>

<p>MARGRETE<br>

Sinjoro de la ĉielo, donu al mi forton!</p>

<p>REĜO SKULE<br>

Ĉu vi povus, Margrete?</p>

<p>MARGRETE<br>

<span class="staging">(mallaŭte en teruro)</span> Ne, ne, — ni devus disiĝi, — mi ne plu
kuraĝus vidi lin!</p>

<p>REĜO SKULE<br>

Vi estingus la plej belan lumon el <em>lia</em> vivo kaj el la via; — estu
trankvila, Margrete, — vi ne bezonos tion.</p>

<p>SINJORINO RAGNHILD<br>

Forvelu el la lando, Skule; mi akompanos vin kien ajn kaj kiom foren
vi volas.</p>

<p>REĜO SKULE<br>

<span class="staging">(kapskuante)</span> Kun mokanta ombro inter ni? — Ĉi-nokte mi la unuan
fojon trovis vin; ne devas esti ombro inter mi kaj vi, mia silenta,
fidela edzino; — tial ankaŭ ne devas esti kuna vivo inter ni du sur
la tero.</p>

<p>SIGRID<br>

Mia reĝa frato! Mi vidas, ke vi ne bezonas min; mi vidas, ke vi
scias, kiun vojon vi iru.</p>

<p>REĜO SKULE<br>

Estas viroj, kiuj kreiĝis por vivi, kaj viroj, kiuj kreiĝis por
morti. Mia volo ĉiam volis tien, kien la fingro de Dio ne montris;
tial mi neniam vidis la vojon klare antaŭ nun. Mian silentan hejman
vivon mi perfidis, ĝin mi ne povas regajni; kion mi pekis kontraŭ
Håkon, mi povos pagi liberigante lin de reĝa devo, kiu disigus lin
de la plej kara, kion li posedas. La urbanoj staras ekstere; mi ne
volas atendi reĝon Håkon! La Vårbelgoj estas proksimaj; tiom longe
kiom mi estos en vivo, ili ne formetos sian intencon; se ili trovos
min ĉi tie, mi ne povos savi vian infanon, Margrete. — Vidu, vidu,
supren! Vidu kiel ĝi paliĝas kaj malaperas, la ardanta glavo, kiu
estis tirita super mi! Jes, jes, — Dio parolis, kaj mi komprenis
lin, kaj lia kolero silentiĝis. Ne estas en la sanktejo de
Elgisetro, kie mi ĵetos min teren por peti gracon de tera reĝo; —
mi devas eniri en la altan preĝejon kun la stela volbo supere, kaj
estas al la reĝo de la reĝoj, ke mi petu gracon kaj savon por mia
vivotasko.</p>

<p>SIGRID<br>

Ne kontraŭstaru lin! Ne kontraŭstaru al la voko de Dio! Tagiĝas;
tagiĝas en Norvegio, kaj tagiĝas en lia maltrankvila animo! Ĉu ni
terurigitaj virinoj ne staris sufiĉe longe en kaŝĉambroj,
terurfrapitaj kaj nin kaŝantaj en la plej mallumaj anguloj,
aŭskultante al la teruro, kiu fariĝis ekstere, aŭskultante al la
sangotrajno, kiu trairis la landon de unu fino al la alia? Ĉu ni ne
kuŝis palaj kaj ŝtoniĝintaj en la preĝejoj, kaj ne kuraĝis
elrigardi, kiel la disĉiploj de Kristo en Jerusalemo la grandan
Sanktan Vendredon, kiam la procesio iris al Golgato! Uzu viajn
flugilojn, kaj veo al tiuj, kiuj volas ligi vin nun!</p>

<p>SINJORINO RAGNHILD<br>

Iru en paco, mia edzo! Iru tien, kie neniu mokanta ombro staros inter
ni, kiam ni denove renkontiĝos. <span class="staging">(rapidas en la kapelon)</span></p>

<p>MARGRETE<br>

Mia patro, adiaŭ, adiaŭ, — milfoje adiaŭ! <span class="staging">(sekvas <b>sinjorinon
Ragnhild</b>)</span></p>

<p>SIGRID<br>

<span class="staging">(malfermas la preĝejan pordegon, kaj vokas enen:)</span> Ekstaru, ekstaru
ĉiuj virinoj! Kunvenu en preĝo; sendu mesaĝon supren kun kanto al
la Sinjoro, kaj informu lin, ke nun venas Skule Bårdsson pentante
hejmen de sia neobeema vago sur la tero!</p>

<p>REĜO SKULE<br>

Sigrid, mia fidela fratino, salutu reĝon Håkon de mi; diru al li, ke
eĉ en mia lasta momento mi ne scias, ĉu li estas la reĝe naskita,
sed ke mi neskueble scias: <em>Li</em> estas tiu, kiun Dio elektis.</p>

<p>SIGRID<br>

Mi donos al li vian saluton.</p>

<p>REĜO SKULE<br>

Kaj ankoraŭ unu saluton vi devas sendi. Sidas pentanta virino norde
en Hålogalando; diru al ŝi, ke ŝia filo iris antaŭe; li sekvis
min, kiam estis la plej granda danĝero por lia animo.</p>

<p>SIGRID<br>

Mi faros.</p>

<p>REĜO SKULE<br>

Diru al ŝi, ke ne estis per la koro, ke li pekis; ŝi certe
renkontos lin denove pura kaj senkulpa.</p>

<p>SIGRID<br>

Mi faros, — <span class="staging">(montrante al la fono)</span> Aŭdu, ili rompas la
ŝlosilon!</p>

<p>REĜO SKULE<br>

<span class="staging">(montras al la kapelo)</span> Aŭdu, tie ili kantas laŭte al Dio por savo
kaj paco!</p>

<p>SIGRID<br>

Aŭdu, aŭdu! Ĉiuj sonoriloj en Nidaros sonorigas —!</p>

<p>REĜO SKULE<br>

<span class="staging">(ridetas malĝoje)</span> Ili sonorigas reĝon al la tombo.</p>

<p>SIGRID<br>

Ne, ili nun sonorigas vian ĝustan kronadon! Adiaŭ, mia frato; lasu
la purpuran mantelon de la sango flui vaste sur viaj ŝultroj; ĉiu
peko kovriĝu sub <em>ĝi</em>! Eniru, eniru en la grandan preĝejon, kaj
prenu la kronon de la vivo! <span class="staging">(rapidas en la kapelon)</span></p>

<p class="staging">(Kantado kaj sonorigado daŭras dum la sekvo.)</p>

<p>VOĈOJ<br>

<span class="staging">(ekstere de la pordo)</span> <em>Nun</em> la ŝlosilo estas for! Ne devigu nin
rompi la preĝejan pacon!</p>

<p>REĜO SKULE<br>

Mi venos.</p>

<p>LA URBANOJ<br>

Kaj ankaŭ la preĝejrabisto elvenu!</p>

<p>REĜO SKULE<br>

Ankaŭ la preĝejrabisto venos, jes! <span class="staging">(iras al <b>Peter</b>)</span> Mia filo, ĉu
vi estas preta?</p>

<p>PETER<br>

Jes, mia patro, mi estas preta.</p>

<p>REĜO SKULE<br>

<span class="staging">(rigardas supren)</span> Dio, mi estas malriĉa viro, mi havas nur mian
vivon por doni; sed prenu ĝin, kaj savu la grandan reĝan penson de
Håkon. Jen nun, donu al mi vian manon.</p>

<p>PETER<br>

Jen mia mano, patro.</p>

<p>REĜO SKULE<br>

Kaj ne timu por tio, kio nun venos.</p>

<p>PETER<br>

Ne, patro, mi ne timas, kiam mi iras kune kun vi.</p>

<p>REĜO SKULE<br>

Pli sekuran vojon ni du neniam iris kune. <span class="staging">(Li malfermas la pordon; la
urbanoj staras amase ekstere kun levitaj armiloj.)</span> Jen ni estas; ni
venas libervole; sed ne haku lian vizaĝon.</p>

<p class="staging">(Ili iras eksteren, manon en mano; la pordego alglitas.)</p>

<p>VOĈO<br>

Ne celumu, ne ŝparu; — haku ilin kie ajn!</p>

<p>VOĈO de REĜO SKULE<br>

Malhonore estas agi tiel al estroj!</p>

<p class="staging">(Mallonga armilbruo; poste pezaj faloj; momenton ĉio fariĝas silenta.)</p>

<p>VOĈO<br>

Ili estas mortaj, ambaŭ! <span class="staging">(La reĝa korno aŭdiĝas.)</span></p>

<p>ALIA VOĈO<br>

Jen venas reĝo Håkon kun sia hirdo!</p>

<p>LA AMASO<br>

Saluton, Håkon Håkonsson; nun vi ne plu havas malamikojn!</p>

<p>GREGORIUS JONSSON<br>

<span class="staging">(haltas ĉe la mortintoj)</span> Mi tamen venis tro malfrue! <span class="staging">(iras en la
monaĥejan korton)</span></p>

<p>DAGFINN BONDE<br>

Malfeliĉe por Norvegio, se Vi estus pli frue veninta! <span class="staging">(elkrias)</span> Enen
ĉi tie, reĝo Håkon!</p>

<p>HÅKON<br>

<span class="staging">(hezitante)</span> La korpo ĝene baras la vojon!</p>

<p>DAGFINN BONDE<br>

Se Håkon Håkonsson volas antaŭen, li devas iri trans la korpon de
Skule Bårdsson!</p>

<p>HÅKON<br>

En la nomo de Dio do! <span class="staging">(tretas trans la korpon, kaj envenas)</span></p>

<p>DAGFINN BONDE<br>

Fine Vi povos iri al la reĝa tasko kun liberaj manoj. Tie interne Vi
havas tiujn, kiujn vi amas; en Nidaros la paco estas sonorigata en la
landon, kaj tie <em>li</em> kuŝas, kiu estis al Vi la plej kontraŭa el
ĉiuj.</p>

<p>HÅKON<br>

Ĉiuj juĝis lin malĝuste; estis enigmo pri li.</p>

<p>DAGFINN BONDE<br>

Enigmo?</p>

<p>HÅKON<br>

<span class="staging">(kaptas lian brakon, kaj diras malrapide:)</span> Skule Bårdsson estis de
Dio elpelito sur la tero; tio estis la enigmo pri li.</p>

<p class="staging">(La kantado de la virinoj sonas pli laŭte el la kapelo; ĉiuj
sonoriloj daŭre sonoras en Nidaros.)</p>

<p class="aktfino">Kurteno</p>

</div>








<pre></pre><section class="pg-boilerplate pgheader" id="pg-footer" lang="en">
<div id="pg-end-separator">
<span>*** END OF THE PROJECT GUTENBERG EBOOK LA TRONPRETENDANTOJ ***</span>
</div>

    
<div>
Updated editions will replace the previous one—the old editions will
be renamed.
</div><div>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.
</div>

<div id="project-gutenberg-license">START: FULL LICENSE</div>

<h2 id="pg-footer-heading">THE FULL PROJECT GUTENBERG LICENSE</h2>

<div class="agate">PLEASE READ THIS BEFORE YOU DISTRIBUTE OR USE THIS WORK
</div><div>
To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.
</div><div class="secthead">
Section 1. General Terms of Use and Redistributing Project Gutenberg™
electronic works
</div><div>
1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div><div>
1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.
</div><div>
1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.
</div><div>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.
</div><div>
1.E. Unless you have removed all references to Project Gutenberg:
</div><div>
1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:
</div><blockquote><div>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div></blockquote><div>
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.
</div><div>
1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.
</div><div>
1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.
</div><div>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.
</div><div>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.
</div><div>
1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.
</div><div>
1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:
</div><ul>
    <li>• You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    </li>
    <li>• You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    </li>
    <li>• You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </li>
    <li>• You comply with all other terms of this agreement for free
        distribution of Project Gutenberg™ works.
    </li>
</ul><div>
1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.
</div><div>
1.F.
</div><div>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div><div>
1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div><div>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div><div>
1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div><div>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div><div>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.
</div><div class="secthead">
Section 2. Information about the Mission of Project Gutenberg™
</div><div>
Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div><div>
Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div><div class="secthead">
Section 3. Information about the Project Gutenberg Literary Archive Foundation
</div><div>
The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.
</div><div>
The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact
</div><div class="secthead">
Section 4. Information about Donations to the Project Gutenberg
Literary Archive Foundation
</div><div>
Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div><div>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div><div>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div><div>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div><div>
Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.
</div><div class="secthead">
Section 5. General Information About Project Gutenberg™ electronic works
</div><div>
Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.
</div><div>
Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div><div>
Most people start at our website which has the main PG search
facility: <a href="https://www.gutenberg.org">www.gutenberg.org</a>.
</div><div>
This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</section></body></html>

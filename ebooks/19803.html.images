<!DOCTYPE html>
<html lang="eo"><head>
<meta charset="utf-8"><style>
#pg-header div, #pg-footer div {
    all: initial;
    display: block;
    margin-top: 1em;
    margin-bottom: 1em;
    margin-left: 2em;
}
#pg-footer div.agate {
    font-size: 90%;
    margin-top: 0;
    margin-bottom: 0;
    text-align: center;
}
#pg-footer li {
    all: initial;
    display: block;
    margin-top: 1em;
    margin-bottom: 1em;
    text-indent: -0.6em;
}
#pg-footer div.secthead {
    font-size: 110%;
    font-weight: bold;
}
#pg-footer #project-gutenberg-license {
    font-size: 110%;
    margin-top: 0;
    margin-bottom: 0;
    text-align: center;
}
#pg-header-heading {
    all: inherit;
    text-align: center;
    font-size: 120%;
    font-weight:bold;
}
#pg-footer-heading {
    all: inherit;
    text-align: center;
    font-size: 120%;
    font-weight: normal;
    margin-top: 0;
    margin-bottom: 0;
}
#pg-header #pg-machine-header p {
    text-indent: -4em;
    margin-left: 4em;
    margin-top: 1em;
    margin-bottom: 0;
    font-size: medium
}
#pg-header #pg-header-authlist {
    all: initial;
    margin-top: 0;
    margin-bottom: 0;
}
#pg-header #pg-machine-header strong {
    font-weight: normal;
}
#pg-header #pg-start-separator, #pg-footer #pg-end-separator {
    margin-bottom: 3em;
    margin-left: 0;
    margin-right: auto;
    margin-top: 2em;
    text-align: center
}

    .xhtml_center {text-align: center; display: block;}
    .xhtml_center table {
        display: table;
        text-align: left;
        margin-left: auto;
        margin-right: auto;
        }</style><title>Popolmalamiko</title>
<style>body {
    margin: 10%
    }
.acte p {
    padding-left: 2em;
    text-indent: -2em
    }
.actehead {
    margin-top: 4em;
    margin-bottom: 2em;
    font-size: 2em;
    font-weight: bolder;
    text-align: center;
    word-spacing: 0.5em
    }
.staging {
    font-size: 90%
    }
p.staging {
    text-indent: 0;
    margin-right: 2em;
    text-align: justify
    }
div#titlepage {
    text-align: center;
    line-height: 2;
    margin-bottom: 4em
    }</style>
<link rel="schema.dc" href="http://purl.org/dc/elements/1.1/">
<link rel="schema.dcterms" href="http://purl.org/dc/terms/">
<meta name="dc.title" content="Popolmalamiko: Dramo en kvin aktoj">
<meta name="dc.language" content="eo">
<meta name="dcterms.source" content="https://www.gutenberg.org/files/19803/19803-h/19803-h.htm">
<meta name="dcterms.modified" content="2025-01-08T16:27:12.504995+00:00">
<meta name="dc.rights" content="Public domain in the USA.">
<link rel="dcterms.isFormatOf" href="http://www.gutenberg.org/ebooks/19803">
<meta name="dc.creator" content="Ibsen, Henrik, 1828-1906">
<meta name="marcrel.trl" content="Tangerud, Odd">
<meta name="dc.subject" content="Norwegian drama">
<meta name="dc.subject" content="Physicians -- Drama">
<meta name="dcterms.created" content="2006-11-14">
<meta name="generator" content="Ebookmaker 0.12.48 by Project Gutenberg">
<meta property="og:title" content="Popolmalamiko: Dramo en kvin aktoj">
<meta property="og:type" content="Text">
<meta property="og:url" content="https://www.gutenberg.org/cache/epub/19803/pg19803-images.html">
<meta property="og:image" content="https://www.gutenberg.org/cache/epub/19803/pg19803.cover.medium.jpg">
</head>
<body><section class="pg-boilerplate pgheader" id="pg-header" lang="en"><h2 id="pg-header-heading" title="">The Project Gutenberg eBook of <span lang="eo" id="pg-title-no-subtitle">Popolmalamiko: Dramo en kvin aktoj</span></h2>
    
<div>This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at <a class="reference external" href="https://www.gutenberg.org">www.gutenberg.org</a>. If you are not located in the United States,
you will have to check the laws of the country where you are located
before using this eBook.</div>

<div class="container" id="pg-machine-header"><p><strong>Title</strong>: Popolmalamiko: Dramo en kvin aktoj</p>
<div id="pg-header-authlist">
<p><strong>Author</strong>: Henrik Ibsen</p>

<p><strong>Translator</strong>: Odd Tangerud</p>
</div>
<p><strong>Release date</strong>: November 14, 2006 [eBook #19803]</p>

<p><strong>Language</strong>: Esperanto</p>

<p><strong>Credits</strong>: Produced by Andrew Sly and Bill Patterson</p>

</div><div id="pg-start-separator">
<span>*** START OF THE PROJECT GUTENBERG EBOOK POPOLMALAMIKO: DRAMO EN KVIN AKTOJ ***</span>
</div></section><pre></pre>


<div id="titlepage">
<h2>HENRIK IBSEN</h2>

<h1>POPOLMALAMIKO</h1>

<p>Dramo en kvin aktoj</p>

<p>(En folkefiende)</p>

<p>(1882)</p>

<p>Tradukis: Odd Tangerud</p>

<p>Eldonejo: Jec Scandinavia a/s<br>
Postboks 54<br>
N - 3401 Lier<br>
Tlf. 32 85 50 03<br>
Fax. 32 85 5082<br>
ISBN 82-91707-51-0</p>
</div>

<p>Popolmalamiko</p>

<p>ROLOJ:</p>
<ul>
<li>DOKTORO TOMAS STOCKMANN, kuracisto ĉe banejo.</li>
<li>SINJORINO STOCKMANN, lia edzino.</li>
<li>PETRA, ilia filino, instruistino.</li>
<li>EJLIF, ilia filo, 13 jara.</li>
<li>MORTEN, ilia filo 10 jara.</li>
<li>PETRO STOCKMANN, la pli aĝa frato de la doktoro; urba magistranto (membro de la urba
magistrato) kaj policestro; prezidanto de la baneja estraro k. t. p.</li>
<li>MORTEN KIIL, tanejestro; eduka patro de sinjorino Stockmann.</li>
<li>HOVSTAD, redaktoro de la gazeto “La Popola Mesaĝo”.</li>
<li>BILLING, kunlaboranto en la gazeto.</li>
<li>ŜIPESTRO HORSTER.</li>
<li>PRESISTO ASLAKSEN.</li>
<li>PARTOPRENANTOJ EN CIVITANA KUNVENO, viroj el ĉiuj sociaj tavoloj,
kelkaj virinoj kaj aro da knablernantoj.</li>
</ul>

<p>(Stockmann prononciĝas <i>Stokman</i> kun mallonga <i>o</i>)</p>

<p>(La intrigo okazas en marborda urbo en suda Norvegio.)</p>

<div class="acte">
<h3 class="actehead">UNUA AKTO</h3>

<p class="staging">
(Vespero en la sidĉambro de la <b>doktoro</b>; senlukse sed belete
ekipita kaj meblita. Sur la flanka muro dekstre estas du pordoj, el
kiuj la pli fona kondukas en la antaŭĉambron kaj la pli proksima
al la laborĉambro de la <b>doktoro</b>. Sur la kontraŭa muro, rekte
kontraŭ la pordo de la antaŭĉambro, estas pordo al la ceteraj
ĉambroj de la familio. Meze sur la sama muro staras la kahela forno,
kaj pli antaŭe estas sofo kaj super ĝi spegulo, kaj antaŭ la sofo
estas ovala tablo kun tuko. Sur la tablo staras lumanta lampo kun
ŝirmilo. En la fono estas malferma pordo al la manĝoĉambro. Tie
vidiĝas pretigita tablo por vespermanĝo kaj sur ĝi lampo.)</p>

<p class="staging">
(<b>Billing</b> sidas ĉe la manĝotablo kun buŝtuko sub la mentono.
<b>Sinjorino Stockmann</b> staras apud la tablo kaj transdonas al li
pladon kun granda peco de rostbovaĵo. La ceteraj seĝoj ĉirkaŭ la
tablo estas forlasitaj, la manĝilaro en malordo, kiel post finita
manĝo.)</p>

<p>SINJORINO STOCKMANN<br>
Nu ja, ĉar vi venas horon tro malfrue, sinjoro Billing, vi devas
esti kontenta per malvarma manĝaĵo.</p>

<p>BILLING<br>
<span class="staging">(manĝante)</span> Gustas bonege, — vere bonege.</p>

<p>SINJORINO STOCKMANN<br>
Vi ja scias kiel strikte Stockmann tenas sin je fiksa manĝohoro —</p>

<p>BILLING<br>
Por mi tute ne gravas. Gustas eĉ pli bone, kiam mi povas sidi tiel
sola kaj manĝi senĝenate.</p>

<p>SINJORINO STOCKMANN<br>
Ja, ja, kiam bongustas al vi — <span class="staging">(aŭskultas en la direkto de la
antaŭĉambro)</span> Jen eble venas ankaŭ Hovstad.</p>

<p>BILLING<br>
Jes eble.</p>

<p class="staging">
(<b>Magistranto Petro Stockmann</b> en surtuto kun uniformĉapo kaj
bastono envenas.)</p>

<p>LA MAGISTRANTO<br>
Altestime bonan vesperon, bofratino.</p>

<p>SINJORINO STOCKMANN<br>
<span class="staging">(alvenas en la sidĉambron)</span> Ha, jen, bonan vesperon. Ĉu estas vi?
Ĝentile de vi fari viziton.</p>

<p>LA MAGISTRANTO<br>
Mi ĵus preteriris, kaj — <span class="staging">(kun ĵetrigardo al la manĝoĉambro)</span>
Pardonu, aspekte vi havas gastojn.</p>

<p>SINJORINO STOCKMANN<br>
<span class="staging">(iom embarasata)</span> Ne, tute ne; estas tute hazarde. <span class="staging">(rapide)</span> Bonvolu
eniri por kunmanĝeti!</p>

<p>LA MAGISTRANTO<br>
Mi! Ne, multajn dankojn. Je Dio; varman manĝaĵon vespere; Ne estas
por <em>mia</em> stomako.</p>

<p>SINJORINO STOCKMANN<br>
Ho, unu solan fojon —.</p>

<p>LA MAGISTRANTO<br>
Ne, ne, Dio benu vin; mi tenas min je mia teakvo kaj mia buterpano.
Estas en la daŭro pli sane, — kaj ankaŭ pli ŝpareme.</p>

<p>SINJORINO STOCKMANN<br>
<span class="staging">(ridetas)</span> Vi do ne kredu, ke Tomas kaj mi vere estas malŝparemuloj.</p>

<p>LA MAGISTRANTO<br>
Ne vi, bofratino; mi eĉ ne aludus —. <span class="staging">(montras al la oficejo de la
doktoro)</span> Ĉu — Ĉu eble li ne estas hejme?</p>

<p>SINJORINO STOCKMANN<br>
Ne, li eliris por promeneto post la manĝo, — li kaj la knaboj.</p>

<p>LA MAGISTRANTO<br>
Ĉu tio estas saniga? <span class="staging">(aŭskultas)</span> Jen li verŝajne venas.</p>

<p>SINJORINO STOCKMANN<br>
Ne, ne estas li. <span class="staging">(oni frapas)</span> Envenu! <span class="staging">(<b>Redaktoro Hovstad</b> envenas
de la antaŭĉambro.)</span></p>

<p>SINJORINO STOCKMANN<br>
Ha ĉu estas sinjoro Hovstad, kiu —?</p>

<p>HOVSTAD<br>
Jes, pardonu, sed mi estis retenata en la presejo. Bonan vesperon,
sinjoro magistranto.</p>

<p>LA MAGISTRANTO<br>
<span class="staging">(salutas iom retene)</span> Sinjoro redaktoro. Eble vi venas pro fakaj
aferoj?</p>

<p>HOVSTAD<br>
Parte. Estas io por la gazeto.</p>

<p>LA MAGISTRANTO<br>
Mi komprenas. Laŭdire mia frato estas tre fekunda verkisto en “La
Popola Mesaĝo”.</p>

<p>HOVSTAD<br>
Jes, li degnas skribi en “La Popola Mesaĝo”, kiam li pro la vero
devas esprimi sian opinion pri io aŭ alia.</p>

<p>SINJORINO STOCKMANN<br>
<span class="staging">(al <b>Hovstad</b>)</span> Sed ĉu vi ne volas —? <span class="staging">(montras al la
manĝoĉambro)</span></p>

<p>LA MAGISTRANTO<br>
Kompreneble; mi tute ne riproĉas lin pro tio, ke li skribas por tiu
legantaro, kie li atendas favoran resonon. Cetere mi ja persone ne
havas kaŭzon por malŝati vian gazeton, sinjoro Hovstad.</p>

<p>HOVSTAD<br>
Ne, vere ankaŭ mi opinias ke ne.</p>

<p>LA MAGISTRANTO<br>
Entute regas bona, pacema spirito en nia urbo; — vere bona civitana
spirito. Kaj tio devenas el tio, ke ni havas grandan komunan aferon
kune, aferon, kiu samgrade rilatas al ĉiuj honestaj civitanoj —</p>

<p>HOVSTAD<br>
La banejo, jes.</p>

<p>LA MAGISTRANTO<br>
Ĝuste. Ni havas nian grandan, novan, belegan banejon. Atentu! La
banejo fariĝos la plej grava vivkondiĉo de la urbo, sinjoro
Hovstad. Sendube!</p>

<p>SINJORINO STOCKMANN<br>
Tion saman ankaŭ Tomas diras.</p>

<p>LA MAGISTRANTO<br>
Kian eksterordinaran progreson la loko havas dum tiuj nuraj jaroj! La
homoj ekhavis monon; estas vivo kaj vigleco. Konstruaĵoj kaj grundo
plivaloriĝas de tago al tago.</p>

<p>HOVSTAD<br>
Kaj la senlaboreco malkreskas.</p>

<p>LA MAGISTRANTO<br>
Ankaŭ tio, jes. Por la posedantaj klasoj zorgo pri malriĉuloj estas
konsiderinde malaltigita — feliĉe, kaj malaltiĝos ankoraŭ pli, se
ni ĉi tiun jaron havos vere belan someron; — multajn vizitantajn
fremdulojn, — sufiĉan nombron da malsanuloj, kiuj donos famon al la
institucio.</p>

<p>HOVSTAD<br>
Kaj por tio estas ja ŝancoj, mi aŭdas.</p>

<p>LA MAGISTRANTO<br>
Aspektas tre promesplene. Ĉiun tagon envenas demandoj pri loĝejoj
kaj similaj aferoj.</p>

<p>HOVSTAD<br>
Nu, do venas ja la artikolo de la doktoro ĝustatempe.</p>

<p>LA MAGISTRANTO<br>
Ĉu li skribis ion ankaŭ nun?</p>

<p>HOVSTAD<br>
Estas io kion li skribis mezvintre; rekomendo pri la banejo,
priskribanta la favorajn sanigajn kondiĉojn ĉe ni. Sed tiam mi
flankenmetis la artikolon.</p>

<p>LA MAGISTRANTO<br>
Aha, estis supozeble iu manko en ĝi?</p>

<p>HOVSTAD<br>
Ne, tiel ne; sed mi opiniis, ke estas pli bone atendi ĝis nun,
printempe; ĉar nun la homoj komencas ekipi sin kaj pensi pri
somerrestado —</p>

<p>LA MAGISTRANTO<br>
Tute ĝuste; treege ĝuste, sinjoro Hovstad.</p>

<p>SINJORINO STOCKMANN<br>
Jes, Tomas estas vere senlaca pri la banejo.</p>

<p>LA MAGISTRANTO<br>
Nu, li ja estas en la servo de la banejo.</p>

<p>HOVSTAD<br>
Jes, kaj estas ja ankaŭ <em>li</em>, kiu ĝin kreis komence.</p>

<p>LA MAGISTRANTO<br>
Ĉu estas <em>li</em>? Nu tiel? Jes mi foje aŭdas, ke certaj homoj havas
tiun opinion. Sed mi vere kredis, ke ankaŭ <em>mi</em> faris modestan
kontribuon al tiu entrepreno.</p>

<p>SINJORINO STOCKMANN<br>
Jes, tion Tomas ĉiam diras.</p>

<p>HOVSTAD<br>
Jes, kiu neas tion, sinjoro magistranto? Vi antaŭenigis la aferon
kaj realigis ĝin; tion ni ja ĉiuj scias. Sed <em>mi</em> nur pensis, ke la
ideo origine venis de la doktoro.</p>

<p>LA MAGISTRANTO<br>
Jes, da ideoj mia frato efektive havis sufiĉe dum sia tempo —
bedaŭrinde. Sed kiam io estas realigenda, jen alispecaj homoj estas
bezonataj, sinjoro Hovstad. Kaj mi vere pensis, ke precipe en tiu ĉi
domo —</p>

<p>SINJORINO STOCKMANN<br>
Sed, kara bofrato —</p>

<p>HOVSTAD<br>
Kiel do la magistranto —</p>

<p>SINJORINO STOCKMANN<br>
Eniru por ekhavi ion en la stomakon, sinjoro Hovstad; kaj dume mia
edzo certe revenos.</p>

<p>HOVSTAD<br>
Dankon; peceton eble. <span class="staging">(Li iras en la manĝoĉambron.)</span></p>

<p>LA MAGISTRANTO<br>
<span class="staging">(iom mallaŭte)</span> Estas strange pri tiuj homoj, kiuj devenas rekte de
la farmistoj; neniam povas ili formeti la sendiskretecon.</p>

<p>SINJORINO STOCKMANN<br>
Sed kiom valoras zorgi pri tio? Ĉu ne vi kaj Tomas povas dividi la
honoron kiel fratoj?</p>

<p>LA MAGISTRANTO<br>
Aspekte povus esti tiel; sed laŭŝajne ne estas ĉiuj kiuj estas
kontentaj pri divido.</p>

<p>SINJORINO STOCKMANN<br>
Ho, kia diro! Vi kaj Tomas ja tre bone akordiĝas. <span class="staging">(aŭskultas)</span> Jen
li estas, mi pensas.</p>

<p class="staging">
(Ŝi iras kaj malfermas la pordon de la antaŭĉambro.)</p>

<p>DOKTORO STOCKMANN<br>
<span class="staging">(ridas kaj faras bruon ekstere)</span> Jen, kroma gasto, Katrine. Ĉu ne
ĝojige; ĉu? Bonvolu, ŝipestro Horster; jen pendigu la mantelon sur
la hokon. Nu do, vi ja ne portas mantelon! Imagu, Katrine, mi trovis
lin sur la strato; li preskaŭ ne volis supreniri kun mi.</p>

<p class="staging">
(<b>Ŝipestro Horster</b> envenas kaj salutas la sinjorinon)</p>

<p>DOKTORO STOCKMANN<br>
<span class="staging">(ĉe la pordo)</span> Eniru, knaboj. Nun ili denove estas lupe malsataj!
Venu, ŝipestro Horster; nun vi gustumu veran rostbovaĵon —</p>

<p class="staging">
(Li puŝetas <b>Horster</b> en la manĝoĉambron. Ankaŭ <b>Ejlif</b> kaj
<b>Morten</b> eniras.)</p>

<p>SINJORINO STOCKMANN<br>
Sed, Tomas, ĉu vi do ne vidas —?</p>

<p>DOKTORO STOCKMANN<br>
<span class="staging">(turnas sin ĉe la pordo)</span> Nu, ĉu estas vi, Petro? <span class="staging">(aliras kaj
etendas al li la manon)</span> Ho, vere ĝojige.</p>

<p>LA MAGISTRANTO<br>
Bedaŭrinde mi devas baldaŭ foriri —</p>

<p>DOKTORO STOCKMANN<br>
Babilaĵo; baldaŭ ni metos la grogon sur la tablon. Vi ne forgesas
la grogon, Katrine?</p>

<p>SINJORINO STOCKMANN<br>
Ne, ne; la akvo jam bolas. <span class="staging">(Ŝi iras en la manĝoĉambron.)</span></p>

<p>LA MAGISTRANTO<br>
Ankaŭ grogon —!</p>

<p>DOKTORO STOCKMANN<br>
Jes, eksidu, kaj ni komfortigu nin.</p>

<p>LA MAGISTRANTO<br>
Ne dankon; mi neniam partoprenas en grogfestenoj.</p>

<p>DOKTORO STOCKMANN<br>
Sed tio ĉi ja ne estas iu grogfesteno.</p>

<p>LA MAGISTRANTO<br>
Ŝajnas al mi — <span class="staging">(ekrigardas al la manĝoĉambro)</span> Estas strange, ke
ili kapablas konsumi tian kvanton da manĝaĵo.</p>

<p>DOKTORO STOCKMANN<br>
<span class="staging">(frotas la manojn)</span> Jes, ĉu ne estas benate vidi junulojn manĝi?
Ĉiam apetiton! Estas kiel devas esti. Manĝaĵon oni bezonas!
Fortojn! Estas tiaj homoj, kiuj trafosu la fermentantan materion de
la estonteco, Petro.</p>

<p>LA MAGISTRANTO<br>
Permesu al mi demandi tra kio oni bezonus “trafosi”, kiel vi
vortumas?</p>

<p>DOKTORO STOCKMANN<br>
Nu, pri tio vi devas demandi la junularon — en pleneco de la tempo.
Ni ne vidas. Kompreneble. Du tiaj maljunaj sentaŭguloj kiel vi kaj
mi —</p>

<p>LA MAGISTRANTO<br>
Nu do! Estas mirige stranga nomigo —</p>

<p>DOKTORO STOCKMANN<br>
Nu, ne prenu mian esprimon tro litere, Petro. Ĉar sciu, mi estas
arde ĝoja kaj kontenta. Mi sentas min nepriskribeble feliĉa meze en
tiu ĉi ĝermanta, vigla vivo. Estas ja promesriĉa tempo en kiu ni
vivas! Estas kvazaŭ nova mondo elkreskas ĉirkaŭ ni.</p>

<p>LA MAGISTRANTO<br>
Ĉu vere vi tion trovas?</p>

<p>DOKTORO STOCKMANN<br>
Jes; kompreneble vi tion ne vidas tiel bone kiel mi. Vi ja ĉiujn
viajn tagojn vivis meze en tiu ĉi urbo; kaj tial la impres-kapablo
malakriĝas. Sed mi, kiu devis sidi tie norde en mia forejo dum tiuj
multaj jaroj, preskaŭ neniam vidante fremdan homon kun vekanta
vorto, — sur min efikis kvazaŭ mi translokiĝis mezen en vivoviglan
metropolon.</p>

<p>LA MAGISTRANTO<br>
Hm; metropolon —</p>

<p>DOKTORO STOCKMANN<br>
Jes, mi ja scias, ke la cirkonstancoj estas modestaj kompare kun
aliaj lokoj. Sed ĉi tie estas vigla vivo, — promesoj, sennombraj
taskoj por kiuj labori kaj batali; kaj <em>jen</em> la ĉefa afero. <span class="staging">(krias)</span>
Katrine, ĉu ne la poŝtisto venis?</p>

<p>SINJORINO STOCKMANN<br>
<span class="staging">(en la manĝoĉambro)</span> Ne, li ankoraŭ ne venis.</p>

<p>DOKTORO STOCKMANN<br>
Kaj la bona enspezo, Petro! Tion oni lernas aprezi, kiam oni kiel ni
vivis en malsato —</p>

<p>LA MAGISTRANTO<br>
Nu ja, kompreneble —</p>

<p>DOKTORO STOCKMANN<br>
Ho jes, vi ja povas pensi, ke ofte estis mizere por ni tie norde. Kaj
nun, vivi kiel grandsinjoro! Hodiaŭ ekzemple ni manĝis rostbovaĵon
por tagmanĝo! Nu, ni ankaŭ krome havis por la vespermanĝo. Ĉu vi
ne volas gustumi pecon? Aŭ ĉu mi do almenaŭ montru ĝin al vi?
Venu —</p>

<p>LA MAGISTRANTO<br>
Ne, ne, tute ne —</p>

<p>DOKTORO STOCKMANN<br>
Nu, sed jen do. Ĉu vi vidas, ke ni ekhavis tablotukon?</p>

<p>LA MAGISTRANTO<br>
Jes, mi tion rimarkis.</p>

<p>DOKTORO STOCKMANN<br>
Kaj ni ankaŭ ekhavis lampŝirmilon. Jen vidu! Por ĉio Katrine
ŝparis. Kaj tio faras la ĉambron vere hejmeca. Ĉu vi ne
samopinias? Staru ĉi tie; — ne, ne, ne; ne tiel. Jen tiel! Vidu;
kiam la lumo radias tiel faske —. Mi vere trovas, ke aspektas
elegante. Ĉu ne?</p>

<p>LA MAGISTRANTO<br>
Jes, kiam oni povas permesi al si tiajn luksaĵojn —</p>

<p>DOKTORO STOCKMANN<br>
Ho jes, nun mi ja povas tion permesi al mi. Katrine diras, ke mi
enspezas preskaŭ same multe kiom ni foruzas.</p>

<p>LA MAGISTRANTO<br>
Preskaŭ, jes —!</p>

<p>DOKTORO STOCKMANN<br>
Sed sciencisto devas ja vivi iom distingite. Mi estas certa, ke
ordinara guberniestro foruzas multe pli jare ol mi.</p>

<p>LA MAGISTRANTO<br>
Jes, mi vere kredas! Guberniestro, aŭtoritatulo —</p>

<p>DOKTORO STOCKMANN<br>
Nu, do ordinara grandkomercisto! Tia ulo foruzas multfoje pli —</p>

<p>LA MAGISTRANTO<br>
Jes ja, laŭ ties kondiĉoj.</p>

<p>DOKTORO STOCKMANN<br>
Cetere mi ne disipas por senutilaĵoj, Petro. Sed mi pensas, ke mi ne
povas rezigni pri la ega ĝojo vidi homojn ĉe mi. Mi tion bezonas,
komprenu. Mi, kiu sidis tiom longe izolite, — por mi estas nepra
vivkondiĉo esti kune kun junaj, bravaj, viglaj homoj, entreprenemaj
—; kaj tiaj ili estas, ĉiuj tiuj kiuj sidas tie manĝante tiel
bone. Mi dezirus, ke vi iom bone konus Hovstad.</p>

<p>LA MAGISTRANTO<br>
Jes Hovstad, li ja rakontis, ke li presigos novan artikolon de vi.</p>

<p>DOKTORO STOCKMANN<br>
Artikolon de mi?</p>

<p>LA MAGISTRANTO<br>
Jes, pri la banejo. Artikolon, kiun vi verkis vintre.</p>

<p>DOKTORO STOCKMANN<br>
Ho tiun, jes! — Ne, ĝin mi ĝisplue ne volas presigi.</p>

<p>LA MAGISTRANTO<br>
Ĉu ne? Laŭ mi ja estas la plej oportuna tempo.</p>

<p>DOKTORO STOCKMANN<br>
Jes, vi pravus; dum ordinaraj cirkonstancoj — <span class="staging">(paŝadas sur la
planko)</span></p>

<p>LA MAGISTRANTO<br>
<span class="staging">(postrigardas lin)</span> Kio neordinara estus pri la cirkonstancoj nun?</p>

<p>DOKTORO STOCKMANN<br>
<span class="staging">(haltas)</span> Nu, Petro, tion mi en la momento vere ne povas al vi diri;
almenaŭ ne ĉi-vespere. Povas esti diverse pri la cirkonstancoj, aŭ
eble eĉ nenio. Eble estas nur imago.</p>

<p>LA MAGISTRANTO<br>
Mi devas konfesi, ke tio sonas vere enigme. Ĉu io estos okazanta?
Io, pri kio mi ne estu informata? Mi do opinius, ke mi, kiel la estro
de la baneja estraro —</p>

<p>DOKTORO STOCKMANN<br>
Kaj mi opinius, ke mi —; nu, ni do ne har-tiru unu la alian, Petro.</p>

<p>LA MAGISTRANTO<br>
Pro dio; ne estas mia kutimo har-tiri, kiel vi diras. Sed mi devas
plej firme postuli, ke ĉiuj iniciatoj estu decidataj komerce kaj per
la leĝe elektitaj aŭtoritatuloj. Mi ne povas permesi, ke oni iras
laŭ insidaj vojoj malantaŭ niaj dorsoj!</p>

<p>DOKTORO STOCKMANN<br>
Ĉu <em>mi</em> iam iras laŭ insidaj vojoj?</p>

<p>LA MAGISTRANTO<br>
Vi almenaŭ havas enradikiĝintan emon iri viajn proprajn vojojn. Kaj
tio estas en bone ordigita socio preskaŭ same nepermesebla. La
individuo vere akceptu, ke li subordigu sin al la tuto, aŭ, pli
ĝuste, sub tiuj aŭtoritatuloj, kies tasko estas gardi la bonon de
la tutaĵo.</p>

<p>DOKTORO STOCKMANN<br>
Povas esti. Sed diable, kiel tio rilatas al mi?</p>

<p>LA MAGISTRANTO<br>
Jes, ĉar estas tio, kion vi aspekte neniam volas lerni, mia bona
Tomas. Sed gardu vin; iun tagon vi pagos por tio, — frue aŭ
malfrue. Nun mi avertis vin. Adiaŭ.</p>

<p>DOKTORO STOCKMANN<br>
Ĉu vi estas freneza? Vi tute eraras —</p>

<p>LA MAGISTRANTO<br>
Tion mi ordinare ne faras. Cetere mi ne toleras — <span class="staging">(salutas en la
manĝoĉambron)</span> Adiaŭ, bofratino. Adiaŭ sinjoroj.</p>

<p class="staging">
(Li foriras.)</p>

<p>SINJORINO STOCKMANN<br>
<span class="staging">(revenas en la sidĉambron)</span> Ĉu li foriris?</p>

<p>DOKTORO STOCKMANN<br>
Jes, kaj furioza.</p>

<p>SINJORINO STOCKMANN<br>
Sed kara Tomas, kion vi nun denove faris al li?</p>

<p>DOKTORO STOCKMANN<br>
Tute nenion. Li do ne rajtas postuli, ke mi faru al li raporton
antaŭtempe.</p>

<p>SINJORINO STOCKMANN<br>
Pri kio vi farus al li raporton?</p>

<p>DOKTORO STOCKMANN<br>
Hm; lasu tion al mi, Katrine. — Tamen estas strange, ke la poŝtisto
ne venas.</p>

<p class="staging">
(<b>Hovstad</b>, <b>Billing</b> kaj <b>Horster</b> ekstaris de la manĝotablo kaj
venas en la sidĉambron. <b>Ejlif</b> kaj <b>Morten</b> venos iom poste.)</p>

<p>BILLING<br>
<span class="staging">(streĉas la brakojn)</span> Aĥ, post tia manĝo, je dia morto, oni sentas
sin kiel nova homo.</p>

<p>HOVSTAD<br>
La magistranto ne estis en la bona angulo ĉi-vespere.</p>

<p>DOKTORO STOCKMANN<br>
Venas de la stomako; li havas malbonan digeston.</p>

<p>HOVSTAD<br>
Certe estis ni el “La Popola Mesaĝo”, kiujn li ne povis digesti.</p>

<p>SINJORINO STOCKMANN<br>
Vi ja sufiĉe bone akordiĝis kun li, laŭŝajne.</p>

<p>HOVSTAD<br>
Ho, jes; sed estas ja nenio alia ol iu militpaŭzo.</p>

<p>BILLING<br>
<em>Jen</em> la vorto! Ĝi rezumas la situacion.</p>

<p>DOKTORO STOCKMANN<br>
Vi devas memori, ke Petro estas soleca homo, la kompatindulo. Li ne
havas hejmon por ĝui la etoson; nur aferoj, aferoj. Kaj aldone tiu
damnita sengusta teakvo, kiun li glutadas. Nu, metu do seĝojn al la
tablo, knaboj! Katrine, ĉu nun la grogon?</p>

<p>SINJORINO STOCKMANN<br>
<span class="staging">(irante al la manĝoĉambro)</span> Tuj mi ĝin alportos.</p>

<p>DOKTORO STOCKMANN<br>
Kaj eksidu en la sofon ĉe mi, ŝipestro Horster. Rara gasto kiel vi
—. Bonvolu preni lokojn, miaj amikoj.</p>

<p class="staging">
(La sinjoroj eksidas ĉirkaŭ la tablo. <b>Sinjorino Stockmann</b>
alportas pleton, sur kiu estas bolilo, glasoj, karafoj kaj aliaj
necesaĵoj.)</p>

<p>SINJORINO STOCKMANN<br>
Jen arako, kaj tio ĉi estas rumo; kaj jen konjako. Nun ĉiu helpu
sin mem.</p>

<p>DOKTORO STOCKMANN<br>
<span class="staging">(prenas glason)</span> Efektive ni faru. <span class="staging">(dum la grogo miksiĝas)</span> Kaj nun
la cigaroj. Ejlif, vi ja scias kie estas la skatolo. Kaj vi, Morten,
trovu mian pipon. <span class="staging">(La knaboj iras en la ĉambron dekstre.)</span> Mi
suspektas, ke Ejlif foje kaptas cigaron; sed mi ŝajnigas nescianta.
<span class="staging">(vokas)</span> Kaj ankaŭ mian kaloton, Morten! Katrine, diru al li kien mi
metis ĝin. Nu, li ja ĝin havas! <span class="staging">(La knaboj alportas la
pridemanditajn aĵojn.)</span> Bonvolu, miaj amikoj. Mi preferas la pipon,
vi scias; tiu ĉi faris kun mi multajn ekskursojn en aĉa vetero tie
supre en Nordlando. <span class="staging">(tostas)</span> Je via sano! Aĥ, verdire estas iom pli
bone sidi ĉi tie sekure kaj agrable.</p>

<p>SINJORINO STOCKMANN<br>
<span class="staging">(trikante)</span> Ĉu vi baldaŭ forvelos, ŝipestro Horster?</p>

<p>HORSTER<br>
Mi pensas, ke venontan semajnon mi estos preta.</p>

<p>SINJORINO STOCKMANN<br>
Kaj vi ja iros al Ameriko?</p>

<p>HORSTER<br>
Jes, mi intencas.</p>

<p>BILLING<br>
Sed tiel vi ne povos partopreni la komunuman elekton.</p>

<p>HORSTER<br>
Ĉu okazos novaj elektoj?</p>

<p>BILLING<br>
Vi tion ne scias?</p>

<p>HORSTER<br>
Ne, mi ne miksas min en tiujn aferojn.</p>

<p>BILLING<br>
Sed vi do tamen interesiĝas pri la publikaj aferoj, ĉu?</p>

<p>HORSTER<br>
Ne, tiujn mi ne komprenas.</p>

<p>BILLING<br>
Tamen; voĉdoni oni ja devas.</p>

<p>HORSTER<br>
Eĉ tiuj, kiuj ne komprenas la aferon?</p>

<p>BILLING<br>
Komprenas? Kion vi volas diri per tio? La socio estas kvazaŭ ŝipo;
ĉiuj devas meti la manon sur la stirilon.</p>

<p>HORSTER<br>
Eble tio estas avantaĝa sur la tero; sed sur ŝipo tio efikus
malbone.</p>

<p>HOVSTAD<br>
Estas strange, ke la plimulto de maristoj interesiĝas tiom malmulte
pri la aferoj de la lando.</p>

<p>BILLING<br>
Vere strange.</p>

<p>DOKTORO STOCKMANN<br>
Maristoj estas kiel migraj birdoj; Ili sentas sin hejme en sudo kaj
en nordo. Sed tial ni aliuloj devas esti tiom pli agemaj, sinjoro
Hovstad. Ĉu aperos io komune utila en “La Popola Mesaĝo” morgaŭ?</p>

<p>HOVSTAD<br>
Nenio pri la urbaj aferoj. Sed postmorgaŭ mi intencas enpreni vian
artikolon —</p>

<p>DOKTORO STOCKMANN<br>
Jes, morto kaj infero, la artikolon! Nun ne, aŭskultu, vi devas
atendi pri ĝi.</p>

<p>HOVSTAD<br>
Ĉu? Nun ni havas ja tre bonan spacon, kaj ŝajnas al mi, ke estas la
plej oportuna momento —</p>

<p>DOKTORO STOCKMANN<br>
Jes, jes; vi eble pravas; sed tamen vi devas atendi. Mi klarigos al
vi post iom —</p>

<p class="staging">
(<b>Petra</b>, en ĉapelo kaj mantelo kaj kun amaseto da kajeroj sub la
brako, envenas el la antaŭĉambro.)</p>

<p>PETRA<br>
Bonan vesperon.</p>

<p>DOKTORO STOCKMANN<br>
Bonan vesperon, Petra; jen vi do estas?</p>

<p class="staging">
(reciprokaj salutoj; <b>Petra</b> demetas la vestaĵojn kaj la kajerojn
sur seĝon apud la pordo.)</p>

<p>PETRA<br>
Kaj jen oni sidas komfortante sin, dum mi penegis en mia laboro.</p>

<p>DOKTORO STOCKMANN<br>
Nu, do partoprenu la komforton ankaŭ vi.</p>

<p>BILLING<br>
Ĉu mi pretigu glaseton por vi?</p>

<p>PETRA<br>
<span class="staging">(venas al la tablo)</span> Dankon, mi preferas mem; vi ĉiam faras ĝin tro
forta. Sed patro, fakte mi havas leteron por vi. <span class="staging">(iras al la seĝo,
kie kuŝas la vestaĵoj)</span></p>

<p>DOKTORO STOCKMANN<br>
Leteron! De kiu?</p>

<p>PETRA<br>
<span class="staging">(serĉas en la mantelpoŝo)</span> Mi ricevis ĝin de la poŝtisto ĵus
kiam mi eliris —</p>

<p>DOKTORO STOCKMANN<br>
<span class="staging">(ekstaras kaj iras al ŝi renkonte)</span> Kaj nur nun vi ĝin donas!</p>

<p>PETRA<br>
Mi vere ne havis tempon kuri returnen. Bonvolu, jen ĝi estas.</p>

<p>DOKTORO STOCKMANN<br>
<span class="staging">(kaptas la leteron)</span> Mi vidu, mi vidu, infano. <span class="staging">(rigardas la
surskribon)</span> Jes, ĝuste —!</p>

<p>SINJORINO STOCKMANN<br>
Ĉu estas <em>tiu</em> kiun vi tiel atendis, Tomas?</p>

<p>DOKTORO STOCKMANN<br>
Jes ĝuste; nun mi tuj devas eniri — Kie trovos mi lampon, Katrine?
Ĉu denove ne troviĝas lampo en mia ĉambro!</p>

<p>SINJORINO STOCKMANN<br>
Jes, la lampo estas ja lumanta sur la skribotablo.</p>

<p>DOKTORO STOCKMANN<br>
Bone, bone. Pardonu momenton —</p>

<p class="staging">
(Li iras en la ĉambron dekstre.)</p>

<p>PETRA<br>
Kio do tio estas, patrino?</p>

<p>SINJORINO STOCKMANN<br>
Mi ne scias; la lastajn tagojn li ofte demandis pri la poŝtisto.</p>

<p>BILLING<br>
Supozeble eksterurba paciento —</p>

<p>PETRA<br>
Kompatinda patro; li baldaŭ havos tro multe da laboro. <span class="staging">(pretigas
sian glason)</span> Ho, bone gustos!</p>

<p>HOVSTAD<br>
Ĉu ankaŭ hodiaŭ vi instruis en la vesperlernejo?</p>

<p>PETRA<br>
<span class="staging">(trinketas)</span> Du horojn.</p>

<p>BILLING<br>
Kaj antaŭtagmeze kvar horojn en la instituto —</p>

<p>PETRA<br>
<span class="staging">(eksidas ĉe la pordo)</span> Kvin horojn.</p>

<p>SINJORINO STOCKMANN<br>
Kaj ĉi-vespere vi devas kontrollegi skribajn taskojn, mi vidas.</p>

<p>PETRA<br>
Amaseton, jes.</p>

<p>HORSTER<br>
Aspekte vi havas sufiĉan laboron.</p>

<p>PETRA<br>
Jes; kaj bone. Oni tiam fariĝas tiel kontentige laca.</p>

<p>BILLING<br>
Vi tion ŝatas, ĉu?</p>

<p>PETRA<br>
Jes, ĉar tiam oni poste dormas tiel bone.</p>

<p>MORTEN<br>
Vi certe estas granda pekulino, vi, Petra.</p>

<p>PETRA<br>
Pekulino?</p>

<p>MORTEN<br>
Jes, ĉar vi tiom multe laboras. Sinjoro Rørlund diras, ke laboro
estas puno pro niaj pekoj.</p>

<p>EJLIF<br>
<span class="staging">(spitblovas moke)</span> Fu, kiel stulta vi estas, ke vi kredas tiaĵon.</p>

<p>SINJORINO STOCKMANN<br>
Nu, nu, Ejlif!</p>

<p>BILLING<br>
<span class="staging">(ridas)</span> Jen, bonege.</p>

<p>HOVSTAD<br>
Ĉu vi ne volas multe labori, Morten?</p>

<p>MORTEN<br>
Ne, mi ne volas.</p>

<p>HOVSTAD<br>
Nu, sed kio vi do volas fariĝi en la vivo?</p>

<p>MORTEN<br>
Mi plej ŝatus fariĝi vikingo, mi.</p>

<p>EJLIF<br>
Kaj do vi devus ja esti pagano.</p>

<p>MORTEN<br>
Ja, ja; mi povus ja fariĝi pagano.</p>

<p>BILLING<br>
Mi konsentas kun vi, Morten! Mi diras ĝuste la samon.</p>

<p>SINJORINO STOCKMANN<br>
<span class="staging">(faras signon)</span> Ne, certe vi ne faras, sinjoro Billing.</p>

<p>BILLING<br>
Jes, dia morto —! Mi <em>estas</em> pagano, kaj pri tio mi fieras. Atentu,
baldaŭ ni estos paganoj, la tuta aro.</p>

<p>MORTEN<br>
Kaj ĉu <em>ni tiam</em> rajtos fari ĉion laŭ nia volo?</p>

<p>BILLING<br>
Jes, vidu, Morten —</p>

<p>SINJORINO STOCKMANN<br>
Eniru nun, knaboj; vi certe devas ion legi por morgaŭ.</p>

<p>EJLIF<br>
<em>Mi</em> povus tamen resti tempeton —</p>

<p>SINJORINO STOCKMANN<br>
Eĉ vi ne; eniru ambaŭ.</p>

<p class="staging">
(La knaboj diras bonan nokton kaj iras en la ĉambron maldekstre.)</p>

<p>HOVSTAD<br>
Ĉu vi vere opinias, ke malutilas al la knaboj aŭdi tiaĵon?</p>

<p>SINJORINO STOCKMANN<br>
Mi ja ne scias; sed mi ne ŝatas.</p>

<p>PETRA<br>
Jes, sed patrino, mi opinias, ke vere estas malsaĝe de vi.</p>

<p>SINJORINO STOCKMANN<br>
Jes, povas esti; sed mi tion ne ŝatas; ne en la hejmo.</p>

<p>PETRA<br>
Estas tiom da mensogoj kaj hejme kaj en la lernejo. En la hejmo oni
prisilentu, kaj en la lernejo ni devas mensogi antaŭ la infanoj.</p>

<p>HORSTER<br>
Vi devas mensogi, ĉu?</p>

<p>PETRA<br>
Jes, ĉu vi ne scias, ke ni devas prezenti multon, kion ni mem ne
kredas?</p>

<p>BILLING<br>
Jes, estas ja tro certe.</p>

<p>PETRA<br>
Se mi havus rimedojn, mi mem starigus lernejon, kaj tie instruiĝus
tute alimaniere.</p>

<p>BILLING<br>
Ho ĉu, rimedojn —</p>

<p>HORSTER<br>
Nu, se vi pri <em>tio</em> pensas, fraŭlino Stockmann, vi povos de mi
volonte havi ejon. La granda malnova domo de karmemora patro
staras ja preskaŭ malplena; tie estas granda manĝosalono sur
la teretaĝo —</p>

<p>PETRA<br>
<span class="staging">(ridas)</span> Ja, ja, dankon al vi; sed ne efektiviĝos.</p>

<p>HOVSTAD<br>
Ho ne, fraŭlino Petra prefere transiros al la gazetskribantoj, mi
pensas. Sed aŭdu, ĉu vi havis tempon iom trarigardi la anglan
rakonton, kiun vi promesis traduki por ni?</p>

<p>PETRA<br>
Ne, ankoraŭ ne; sed vi ricevu ĝin en ĝusta tempo.</p>

<p class="staging">
(<b>Doktoro Stockmann</b> venas de sia ĉambro kun la malfermita letero en
la mano.)</p>

<p>DOKTORO STOCKMANN<br>
<span class="staging">(svingas la leteron)</span> Jen, nun vi sciu, ke aŭdiĝos novaĵo en la
urbo!</p>

<p>BILLING<br>
Novaĵo?</p>

<p>SINJORINO STOCKMANN<br>
Kia novaĵo?</p>

<p>DOKTORO STOCKMANN<br>
Granda malkovro, Katrine!</p>

<p>HOVSTAD<br>
Ĉu?</p>

<p>SINJORINO STOCKMANN<br>
Kiun vi faris?</p>

<p>DOKTORO STOCKMANN<br>
Jes, ĝuste mi. <span class="staging">(paŝas tien kaj reen)</span> Ke ili nun venu, kiel ili
kutimas, kaj lasu ilin diri, ke estas kapricoj kaj ideoj de
frenezulo. Sed ili gardu sin! Haha, ili gardu sin, mi pensas!</p>

<p>PETRA<br>
Sed, patro, diru do pri kio tio temas.</p>

<p>DOKTORO STOCKMANN<br>
Jes, jes, atendu nur iomete, kaj vi sciu ĉion. Imagu se mi nun havus
Petron ĉi tie! Jes, jen oni vidas, kiel ni homoj povas ĉirkaŭiri
kaj juĝi kiel la plej blindaj talpoj —</p>

<p>HOVSTAD<br>
Kion vi aludas per tio, sinjoro doktoro?</p>

<p>DOKTORO STOCKMANN<br>
<span class="staging">(haltas apud la tablo)</span> Ĉu ne estas komuna opinio, ke nia urbo estas
saniga loko?</p>

<p>HOVSTAD<br>
Jes, kompreneble.</p>

<p>DOKTORO STOCKMANN<br>
Eĉ eksterordinare saniga loko, — loko, kiu meritas la plej ardan
rekomendon por malsanuloj same kiel por sanaj homoj —</p>

<p>SINJORINO STOCKMANN<br>
Jes sed, kara Tomas —</p>

<p>DOKTORO STOCKMANN<br>
Kaj rekomendi ĝin kaj laŭdi ĝin ni ja faris. Mi skribadis kaj en
“La Popola Mesaĝo” kaj en flugfolioj —</p>

<p>HOVSTAD<br>
Nu jes, kaj sekve?</p>

<p>DOKTORO STOCKMANN<br>
Tiu banejo, kiu nomiĝas la arterio de la urbo, kaj ĝia vivnervo kaj
— kaj diablo scias kion oni elpensis —</p>

<p>BILLING<br>
“La pulsanta koro de la urbo” mi iam en solena momento permesis al mi
—</p>

<p>DOKTORO STOCKMANN<br>
Ho jes, ankaŭ tio. Sed ĉu vi vere scias, kio estas ĉi tiu granda,
grandioza, laŭdata banejo, kiu kostis tiom da mono, — ĉu vi scias
kio tiu estas?</p>

<p>HOVSTAD<br>
Ne, sed kio ĝi do estas?</p>

<p>SINJORINO STOCKMANN<br>
Nu, kio ĝi estas?</p>

<p>DOKTORO STOCKMANN<br>
La tuta banejo estas pestejo.</p>

<p>PETRA<br>
La banejo, patro!</p>

<p>SINJORINO STOCKMANN<br>
<span class="staging">(samtempe)</span> Nia banejo!</p>

<p>HOVSTAD<br>
<span class="staging">(same)</span> Sed, sinjoro doktoro —</p>

<p>BILLING<br>
Absolute nekredeble!</p>

<p>DOKTORO STOCKMANN<br>
La tuta banejo estas kalkita venena tombo, mi diras. Sanece
danĝerega! Ĉiuj tiuj malpuregaĵoj supre en la Muelejvalo, — ĉio
tio kio odoras tiel abomene, — tio infektas la akvon en la kondukaj
tuboj al la putodomo; kaj tiu sama venena malpuraĵo sorbiĝas en la
plaĝon —</p>

<p>HOVSTAD<br>
— kie la marbanejoj situas?</p>

<p>DOKTORO STOCKMANN<br>
Ĝuste tie.</p>

<p>HOVSTAD<br>
De kio vi scias tion ĉi tiel certe, sinjoro doktoro?</p>

<p>DOKTORO STOCKMANN<br>
Mi ekzamenis la staton plej eble konscience. Ho, mi longe iris kun
suspekto pri io tia. Pasintjare ni havis kelkajn neatenditajn kazojn
de malsano inter la vizitantoj ĉe la banejo, — kaj tifaj kaj
gastraj —</p>

<p>SINJORINO STOCKMANN<br>
Jes, vere okazis.</p>

<p>DOKTORO STOCKMANN<br>
Tiam ni opiniis, ke la fremduloj kunportis la infekton; sed poste, —
vintre, — mi ekhavis aliajn pensojn; kaj mi komencis ekzameni la
akvon kiel eble plej zorge.</p>

<p>SINJORINO STOCKMANN<br>
Do estas pri <em>tio</em>, ke vi estis tiom okupata!</p>

<p>DOKTORO STOCKMANN<br>
Jes, vi vere povas diri, ke mi estis okupata, Katrine. Sed ĉi tie
mankis al mi la necesaj sciencaj helpiloj; kaj mi sendis al la
universitato provspecimenojn el la trinkakvo kaj el la marakvo por
ekhavi ekzaktan analizon faritan de kemiisto.</p>

<p>HOVSTAD<br>
Kaj ĝin vi nun ricevis?</p>

<p>DOKTORO STOCKMANN<br>
<span class="staging">(montras la leteron)</span> Jen mi havas ĝin! Li trovis ĉeeston de
putrantaj organikaj materioj en la akvo, — infuzorioj amase. Estas
absolute malsanige ĉu uzata interne ĉu ekstere.</p>

<p>SINJORINO STOCKMANN<br>
Estas dia feliĉo, ke vi malkovris tion ĝustatempe.</p>

<p>DOKTORO STOCKMANN<br>
Jes, en tio vi pravas.</p>

<p>HOVSTAD<br>
Kion vi nun intencas fari, sinjoro doktoro?</p>

<p>DOKTORO STOCKMANN<br>
Kompreneble plibonigi la aferon.</p>

<p>HOVSTAD<br>
Ĉu tio eblas?</p>

<p>DOKTORO STOCKMANN<br>
Devas esti ebla. Alie la tuta banejo estas neuzebla, — detruita. Sed
ne estas katastrofo. Mi klare scias, kion ni devas fari.</p>

<p>SINJORINO STOCKMANN<br>
Sed kara Tomas, ke vi tenis tion ĉi tiel sekreta.</p>

<p>DOKTORO STOCKMANN<br>
Ĉu mi kurus ĉirkaŭe en la urbo babilante, antaŭ ol scii certe? Ho
ne; tiel freneza mi ne estas.</p>

<p>PETRA<br>
Nu, sed al ni hejme —</p>

<p>DOKTORO STOCKMANN<br>
Eĉ ne al unu sola vivanta animo. Sed morgaŭ vi povos kuri vizite al
la “melo” —</p>

<p>SINJORINO STOCKMANN<br>
Sed Tomas do —!</p>

<p>DOKTORO STOCKMANN<br>
Nu do, al avo. Jes, nun li ekhavos ion por primiri, la maljunulo; li
ja kredas, ke mi estas freneza en mia kapo; nu ja, estas pluraj kiuj
havas la saman opinion, mi rimarkis. Sed nun tiuj bonuloj vidu —;
nun ili vidu —! <span class="staging">(paŝadas ĉirkaŭe frotante la manojn)</span> Fariĝos
ega bruo en la urbo, Katrine. Vi ne povas imagi. La tuta akvotubaro
estu refosota.</p>

<p>HOVSTAD<br>
<span class="staging">(ekstaras)</span> La tuta akvotubaro —?</p>

<p>DOKTORO STOCKMANN<br>
Jes, kompreneble. La enlasejo situas tro malalte; oni translokigu
ĝin al loko multe pli alta.</p>

<p>PETRA<br>
Kaj tiel vi tamen finfine praviĝas.</p>

<p>DOKTORO STOCKMANN<br>
Jes, ĉu vi memoras, Petra? Mi skribis kontraŭ ili, kiam ili estis
konstruontaj. Sed tiam estis neniu, kiu volis aŭskulti min. Nun,
kredu, mi donos al ili plenan salvon; — jes, ĉar mi kompreneble
skribis raporton al la banejestraro; ĝi kuŝis preta tutan semajnon;
mi nur atendis tiun ĉi. <span class="staging">(montras la leteron)</span> Sed nun mi tuj
ekspedos ĝin <span class="staging">(iras en sian ĉambron kaj revenas kun pakaĵo da
paperoj)</span> Jen vidu! Kvar dense skribitajn foliojn! Kaj la letero estu
kunmetata. Gazeton, Katrine! Havigu ion al mi por kovraĵo. Bone;
jen; donu ĝin al — al —; <span class="staging">(stamfas)</span> kiel diable ŝi nomiĝas? Nu,
donu ĝin al la servistino; diru, ke ŝi tuj portu ĝin al la
magistranto.</p>

<p class="staging">
(<b>Sinjorino Stockmann</b> iras kun la pakaĵo tra la manĝoĉambro.)</p>

<p>PETRA<br>
Kion vi pensas, ke onklo Petro diros, patro?</p>

<p>DOKTORO STOCKMANN<br>
Kion li do dirus? Li certe estos ĝoja vidante, ke tia grava vero
malkovriĝas, mi pensas.</p>

<p>HOVSTAD<br>
Ĉu vi permesas, ke mi faros etan noticon en “La Popola Mesaĝo” pri
via malkovro?</p>

<p>DOKTORO STOCKMANN<br>
Jes, vere dankon pro tio.</p>

<p>HOVSTAD<br>
Estas ja dezirinde, ke la publiko sciu plej eble frue.</p>

<p>DOKTORO STOCKMANN<br>
Jes, certe estas.</p>

<p>SINJORINO STOCKMANN<br>
<span class="staging">(revenas)</span> Nun ŝi foriris kun ĝi.</p>

<p>BILLING<br>
Vi fariĝos, je dia morto, la elstarulo de la urbo, sinjoro doktoro!</p>

<p>DOKTORO STOCKMANN<br>
<span class="staging">(kontente paŝadas ĉirkaŭen)</span> Ho ĉu; funde mi ja nur faris mian
devon. Mi estis bonŝanca trezorfosisto; tio estas la tuto; sed
tamen —</p>

<p>BILLING<br>
Hovstad, ĉu vi ne opinias, ke la urbo devus fari procesion por
doktoro Stockmann?</p>

<p>HOVSTAD<br>
Tiun ideon mi ĉiuokaze subtenos.</p>

<p>BILLING<br>
Kaj mi parolos kun Aslaksen pri tio.</p>

<p>DOKTORO STOCKMANN<br>
Ne, karaj amikoj, lasu tian arlekenaĵon; mi ne akceptos iujn
aranĝojn. Kaj se la banejestraro ekpensus decidi por mi plialtigon
de la salajro, mi ne akceptos ĝin. Katrine, mi diras al vi, — mi ne
akceptos ĝin.</p>

<p>SINJORINO STOCKMANN<br>
Kaj vi faras ĝuste, Tomas.</p>

<p>PETRA<br>
<span class="staging">(suprenlevas sian glason)</span> Je via sano, patro!</p>

<p>HOVSTAD kaj BILLING<br>
Je via sano, je via sano, sinjoro doktoro.</p>

<p>HORSTER<br>
<span class="staging">(tuŝetas glason kun la doktoro)</span> Ke vi havu nur feliĉon el tio ĉi.</p>

<p>DOKTORO STOCKMANN<br>
Dankon, dankon, miaj karaj amikoj! Mi estas elkore ĝoja —; ho,
estas tamen benate scii pri si mem, ke oni faris sin meritinda por
sia naskiĝurbo kaj siaj kuncivitanoj. Hura, Katrine!</p>

<p class="staging">
(Li kaptas ŝin per ambaŭ manoj ĉirkaŭ la kolo kaj turniĝadas kun
ŝi. <b>Sinjorino Stockmann</b> krias kaj kontraŭbatalas. Ridado,
aplaŭdado kaj huraoj por la doktoro. La knaboj elmetas siajn kapojn
ĉe la pordo.)</p>

</div>
<div class="acte">
<h3 class="actehead">DUA AKTO</h3>

<p class="staging">
(La sidĉambro de la doktoro. La pordo de la manĝoĉambro estas
fermita. Antaŭtagmeze.)</p>

<p>SINJORINO STOCKMANN<br>
<span class="staging">(Kun sigelita letero en la mano venas de la manĝoĉambro, iras al
la antaŭa pordo dekstre kaj enrigardas.)</span> Ĉu vi estas hejme, Tomas?</p>

<p>DOKTORO STOCKMANN<br>
<span class="staging">(interne)</span> Jes, mi ĵus revenis. <span class="staging">(venas)</span> Ĉu estas io?</p>

<p>SINJORINO STOCKMANN<br>
Letero de via frato. <span class="staging">(donas ĝin al li)</span></p>

<p>DOKTORO STOCKMANN<br>
Aha, ni rigardu. <span class="staging">(daŭre legas murmurante)</span> Hm —</p>

<p>SINJORINO STOCKMANN<br>
Kion li do diras?</p>

<p>DOKTORO STOCKMANN<br>
<span class="staging">(metas la paperojn en la poŝon)</span> Ne, li nur skribas, ke li mem
vizitos nin tagmeze.</p>

<p>SINJORINO STOCKMANN<br>
Do memoru, ke vi tiam estu hejme.</p>

<p>DOKTORO STOCKMANN<br>
Jes, mi ja povos; ĉar mi jam finis miajn antaŭtagmezajn vizitojn.</p>

<p>SINJORINO STOCKMANN<br>
Vere mi estas scivola aŭdi kiel li konsideras la aferon.</p>

<p>DOKTORO STOCKMANN<br>
Eble li ne ŝatas, ke estas mi kaj ne li mem, kiu faris la malkovron.</p>

<p>SINJORINO STOCKMANN<br>
Jes, ĉu ankaŭ vi tion timas?</p>

<p>DOKTORO STOCKMANN<br>
Nu, funde li kompreneble fariĝos ĝoja. Sed tamen —; Petro tiel
diable timas, ke aliaj homoj ol li mem, faras ion por la bono de la
urbo.</p>

<p>SINJORINO STOCKMANN<br>
Sed sciu, Tomas, — vi devus esti tiel ĝentila, ke vi dividu la
honoron kun li. Ĉu oni ne povus diri, ke estas li, kiu unue metis
vin sur la spuron —?</p>

<p>DOKTORO STOCKMANN<br>
Jes, egale por mi. Se mi nur sukcesos rebonigi la aferon.</p>

<p>MALJUNA MORTEN KIIL<br>
<span class="staging">(enmetas la kapon ĉe la antaŭĉambra pordo, ĉirkaŭrigardas
ekzamene, ridas kaŝe kaj demandas ruze)</span> Ĉu estas — estas vero?</p>

<p>SINJORINO STOCKMANN<br>
<span class="staging">(al li renkonte)</span> Patro, — ĉu estas vi!</p>

<p>DOKTORO STOCKMANN<br>
Jen, jen, bopatro; bonan matenon, bonan matenon!</p>

<p>SINJORINO STOCKMANN<br>
Ho, sed envenu do.</p>

<p>MORTEN KIIL<br>
Jes, se estas vero; ĉar alie mi foriros.</p>

<p>DOKTORO STOCKMANN<br>
Kio estas vero?</p>

<p>MORTEN KIIL<br>
Tiu stultaĵo pri la akvosistemo. Ĉu ĝi estas vero?</p>

<p>DOKTORO STOCKMANN<br>
Kompreneble estas vero. Sed kiel <em>vi</em> sciiĝis pri <em>tio</em>?</p>

<p>MORTEN KIIL<br>
<span class="staging">(envenas)</span> Petra enkuris, kiam ŝi iris al la lernejo —</p>

<p>DOKTORO STOCKMANN<br>
Ĉu ŝi faris?</p>

<p>MORTEN KIIL<br>
Jes ja; kaj ŝi rakontis —. Mi pensis, ke ŝi volis nur ridindigi
min; sed tia Petra ja ne estas.</p>

<p>DOKTORO STOCKMANN<br>
Ne, kiel vi povus pensi tiaĵon!</p>

<p>MORTEN KIIL<br>
Ho, oni fidu neniun; oni povas esti ridindigata antaŭ ol oni scias.
Sed tio tamen do estas vero, ĉu?</p>

<p>DOKTORO STOCKMANN<br>
Jes, efektive tiel estas. Eksidu nun, bopatro. <span class="staging">(sidigas lin en la
sofon)</span> Kaj ĉu ne estas vera feliĉo por la urbo —?</p>

<p>MORTEN KIIL<br>
<span class="staging">(baraktas kun la ridado)</span> Feliĉo por la urbo?</p>

<p>DOKTORO STOCKMANN<br>
Jes, ke mi faris tiun malkovraĵon ĝustatempe —</p>

<p>MORTEN KIIL<br>
<span class="staging">(kiel antaŭe)</span> Ja ja ja! — Sed neniam mi imagis, ke vi volis fari
arlekenaĵon pri via propra samsanga frato.</p>

<p>DOKTORO STOCKMANN<br>
Arlekenaĵon!</p>

<p>SINJORINO STOCKMANN<br>
Sed, kara patro —</p>

<p>MORTEN KIIL<br>
<span class="staging">(ripozigas la manojn kaj la mentonon sur la bastonbutonon kaj
palpebrumas ruze al la doktoro)</span> Kiel efektive estis? Ĉu ne iuj
bestoj enrampis en la akvotubojn?</p>

<p>DOKTORO STOCKMANN<br>
Ho jes, infuzorioj.</p>

<p>MORTEN KIIL<br>
Kaj eĉ multaj tiaj bestoj envenis, diris Petra. Enorma amaso.</p>

<p>DOKTORO STOCKMANN<br>
Nu jes; ili povas ĉeesti en centmiloj.</p>

<p>MORTEN KIIL<br>
Sed neniu povas vidi ilin, — ĉu ne estas tiel?</p>

<p>DOKTORO STOCKMANN<br>
Ne, vidi ilin oni ne povas.</p>

<p>MORTEN KIIL<br>
<span class="staging">(silente klukridante)</span> Jeno estas, diablo portu min, la plej bona,
kion mi ĝis nun aŭdis pri vi.</p>

<p>DOKTORO STOCKMANN<br>
Kiel? Kio?</p>

<p>MORTEN KIIL<br>
Sed neniel vi povos kredigi tiaĵon al la magistranto.</p>

<p>DOKTORO STOCKMANN<br>
Nu, ni vidos.</p>

<p>MORTEN KIIL<br>
Ĉu vi imagas lin tiel freneza?</p>

<p>DOKTORO STOCKMANN<br>
Mi esperas, ke la tuta urbo estas tiel freneza.</p>

<p>MORTEN KIIL<br>
La tuta urbo! Jes, povas esti. Sed tion ili meritas; tio servu al ili
bone. Ili estus tiom pli saĝaj ol ni maljunuloj. Ili hundbalotis min
el la urba konsilantaro. Jes, tiel mi diras; ĉar ili balotis pri mi
kiel pri hundo. Sed nun ili ekhavos. Faru arlekenaĵon pri ili,
Stockmann.</p>

<p>DOKTORO STOCKMANN<br>
Sed bopatro —</p>

<p>MORTEN KIIL<br>
Nur arlekenaĵon, mi diras. <span class="staging">(ekstaras)</span> Se vi kapablas tion fari,
tiel ke la magistranto kaj liaj amikoj kuros ĉirkaŭe nur flarante
sian propran odoron, mi surloke donos cent kronojn al la malriĉuloj.</p>

<p>DOKTORO STOCKMANN<br>
Nu, tio estas ja ĝentila.</p>

<p>MORTEN KIIL<br>
Jes, mi ja ne havas multe por disponi, vi scias; sed se vi tion
kapablas, mi pensos pri la mizeruloj per kvindek kronoj julvespere.</p>

<p class="staging">
(<b>Redaktoro Hovstad</b> venas de la antaŭĉambro.)</p>

<p>HOVSTAD<br>
Bonan matenon! <span class="staging">(haltas)</span> Ho, pardonu —</p>

<p>DOKTORO STOCKMANN<br>
Ne, ne. Envenu; envenu.</p>

<p>MORTEN KIIL<br>
<span class="staging">(denove klukridas)</span> Li! Ĉu ankaŭ li partoprenas?</p>

<p>HOVSTAD<br>
Kion vi aludas?</p>

<p>DOKTORO STOCKMANN<br>
Jes, kompreneble, li partoprenas.</p>

<p>MORTEN KIIL<br>
Ĉu mi ne tion pensus! Estos enmetata en la gazetojn. Jes, vi estas
vere la ĝusta, Stockmann. Sed faru vian kabalon; nun mi foriros.</p>

<p>DOKTORO STOCKMANN<br>
Ho ne; restu iomete, bopatro.</p>

<p>MORTEN KIIL<br>
Ne, nun mi foriros. Kaj eltrovu kiel eble plej multajn arlekenaĵojn;
diable, tion vi ne estu farinta por nenio.</p>

<p class="staging">
(Li eliras; <b>Sinjorino Stockmann</b> akompanas lin eksteren.)</p>

<p>DOKTORO STOCKMANN<br>
<span class="staging">(ridas)</span> Imagu, — la maljunulo kredas eĉ ne unu vorton el tio ĉi
pri la akvoliverejo.</p>

<p>HOVSTAD<br>
Ĉu estis <em>tiu</em> afero —?</p>

<p>DOKTORO STOCKMANN<br>
Jes, pri tiu ni parolis. Kaj eble estas koncerne la samon, ke ankaŭ
vi venas?</p>

<p>HOVSTAD<br>
Jes, estas pri ĝi. Ĉu vi havas liberan momenton, sinjoro doktoro?</p>

<p>DOKTORO STOCKMANN<br>
Tiom longe kiom vi deziras, kara.</p>

<p>HOVSTAD<br>
Ĉu vi ricevis respondon de la magistranto?</p>

<p>DOKTORO STOCKMANN<br>
Ankoraŭ ne. Li venos post iom.</p>

<p>HOVSTAD<br>
Mi iom pensis pri la afero de post hieraŭ vespere.</p>

<p>DOKTORO STOCKMANN<br>
Nu ja?</p>

<p>HOVSTAD<br>
Por vi kiu estas kuracisto kaj sciencisto, tiu afero pri la
akvoliverejo gravas en si mem. Mi aludas, ke vi ne pensas, ke la
afero estas ligita kun multaj aliaj aferoj.</p>

<p>DOKTORO STOCKMANN<br>
Jes, kiel —? Ni eksidu, kara. — Tie en la sofon.</p>

<p class="staging">
(<b>Hovstad</b> eksidas en la sofon, la doktoro en apogseĝon aliflanke de
la tablo.)</p>

<p>DOKTORO STOCKMANN<br>
Nu? Vi do opinias —?</p>

<p>HOVSTAD<br>
Vi diris hieraŭ, ke la putra akvo venas de malpuraĵoj en la grundo.</p>

<p>DOKTORO STOCKMANN<br>
Jes, ĝi venas sendube de tiu venena marĉo supre en la Muelejvalo.</p>

<p>HOVSTAD<br>
Pardonu, sinjoro doktoro, sed mi opinias, ke ĝi venas de tute alia
marĉo.</p>

<p>DOKTORO STOCKMANN<br>
Kiu marĉo tiu do estus?</p>

<p>HOVSTAD<br>
La marĉo en kiu nia tuta komunuma vivo kuŝas putrante.</p>

<p>DOKTORO STOCKMANN<br>
Sed, diable, sinjoro Hovstad, kia babilado estas tiu?</p>

<p>HOVSTAD<br>
Ĉiuj aferoj de la urbo estas iom post iom transprenitaj de la aro de
publikaj oficistoj —</p>

<p>DOKTORO STOCKMANN<br>
Nu, oficistoj ili ja ne ĉiuj estas.</p>

<p>HOVSTAD<br>
Ne, sed tiuj, kiuj ne estas oficistoj, ili almenaŭ estas la amikoj
kaj subtenantoj de la oficistoj; estas ĉiuj riĉuloj, ĉiuj tiuj kun
la malnovaj respektataj nomoj en la urbo; estas tiuj, kiuj estras kaj
regas super ni.</p>

<p>DOKTORO STOCKMANN<br>
Jes, sed tiuj homoj vere havas kaj kapablon kaj sperton.</p>

<p>HOVSTAD<br>
Ĉu ili montris kapablon kaj sperton, kiam ili lokigis la akvotubon
tien, kie ĝi nun kuŝas?</p>

<p>DOKTORO STOCKMANN<br>
Ne, <em>tio</em> kompreneble estis granda stultaĵo de ili. Sed tio ja nun
pliboniĝos.</p>

<p>HOVSTAD<br>
Ĉu vi kredas, ke iros tiel glate?</p>

<p>DOKTORO STOCKMANN<br>
Glate aŭ ne glate, — farenda ĝi tamen estas.</p>

<p>HOVSTAD<br>
Jes, se la gazetaro prenos la taskon.</p>

<p>DOKTORO STOCKMANN<br>
Neniam fariĝos necese, kara. Mi estas certa, ke mia frato —</p>

<p>HOVSTAD<br>
Pardonu al mi, sinjoro doktoro, sed mi diras al vi, ke mi volas
trakti la aferon.</p>

<p>DOKTORO STOCKMANN<br>
En la gazeto?</p>

<p>HOVSTAD<br>
Jes. Kiam mi transprenis “La Popolan Mesaĝon”, mia intenco estis, ke
mi rompu tiun rondon de obstinaj reakciuloj, kiuj posedas la tutan
potencon.</p>

<p>DOKTORO STOCKMANN<br>
Sed vi ja mem rakontis al mi kiel tio finiĝis; vi ja tiel preskaŭ
ruinigis la gazeton.</p>

<p>HOVSTAD<br>
Jes, tiam mi devis refi velojn, vere. Ĉar danĝero estis, ke ni ne
havus banejon, se tiuj homoj falus. Sed nun ni havas ĝin, kaj ni
povas malhavi la altajn sinjorojn.</p>

<p>DOKTORO STOCKMANN<br>
Malhavi, jes; sed ni tamen ŝuldas al ili grandan dankon.</p>

<p>HOVSTAD<br>
Tion ni ja rekonos, kiel decas. Sed gazetisto de mia popoleca inklino
ne povas malkapti tian ŝancon kiel tiun ĉi. Ni devas skui tiun
miton pri la neerarpovaj estrantoj. Tiaĵojn oni devas elradikigi
kiel ĉiaspecajn superstiĉojn.</p>

<p>DOKTORO STOCKMANN<br>
Pri tio mi tutkore samopinias kun vi, sinjoro Hovstad; se estas
superstiĉo, do forigu ĝin!</p>

<p>HOVSTAD<br>
La magistranto mi ja nevolonte tuŝus, ĉar li ja estas via frato.
Sed certe vi opinias kiel mi, ke la vero antaŭas ĉiujn aliajn
konsiderojn.</p>

<p>DOKTORO STOCKMANN<br>
Kompreneble. <span class="staging">(forte)</span> Jes, sed — Jes, sed —!</p>

<p>HOVSTAD<br>
Vi ne havu malbonan opinion pri mi. Mi estas nek pli profitema nek
pli potencavida ol la plimulto de homoj.</p>

<p>DOKTORO STOCKMANN<br>
Sed kara, — kiu pensas tiel?</p>

<p>HOVSTAD<br>
Mi devenas el simplaj homoj, kiel vi scias; kaj mi havis sufiĉan
okazon vidi, kion la bazaj tavoloj de la socio bezonas. Kaj tio estas
partopreni la estradon de la publikaj aferoj, sinjoro doktoro. <em>Tio</em>
estas kio evoluigas la kapablojn, la sciojn kaj la memkonsciecon —</p>

<p>DOKTORO STOCKMANN<br>
Tion mi bonege komprenas —</p>

<p>HOVSTAD<br>
Jes, — kaj tial mi pensas, ke ĵurnalisto prenas sur sin pezan
respondecon, se li ne profitas de avantaĝa situacio por liberigi la
plimulton, la simplulojn, la subprematojn. Mi bone scias, — ke inter
la superuloj ili nomos tion ribeligo kaj tiaĵojn; sed ili faru kiel
al ili plaĉas. Kiam mi mem havas mian puran konsciencon, jen —</p>

<p>DOKTORO STOCKMANN<br>
Ĝuste tio, jes! ĝuste tio, kara sinjoro Hovstad. Sed tamen —
diable —! <span class="staging">(Iu frapas.)</span> Envenu!</p>

<p class="staging">
(<b>Presisto Aslaksen</b> ĉe la pordo de la antaŭĉambro. Li estas
simple sed konvene vestita, nigre, kun blanka, iomete kunĉifita
koltuko, kaj kun gantoj kaj cilindra ĉapelo en la mano.)</p>

<p>ASLAKSEN<br>
<span class="staging">(salutas kapkline)</span> Pardonu, sinjoro doktoro, ke mi estas tiel
aŭdaca —</p>

<p>DOKTORO STOCKMANN<br>
<span class="staging">(ekstaras)</span> Jen, jen, — presisto Aslaksen!</p>

<p>ASLAKSEN<br>
Jes, ĝuste, sinjoro doktoro.</p>

<p>HOVSTAD<br>
<span class="staging">(ekstaras)</span> Ĉu min vi serĉas, Aslaksen?</p>

<p>ASLAKSEN<br>
Ne, tute ne; mi ne sciis, ke ni renkontiĝus ĉi tie. Estas la
doktoro mem —</p>

<p>DOKTORO STOCKMANN<br>
Nu, per kio mi servu?</p>

<p>ASLAKSEN<br>
Ĉu estas vero, kion mi aŭdis de sinjoro Billing, ke la doktoro
intencas havigi al ni pli bonan akvoliverejon?</p>

<p>DOKTORO STOCKMANN<br>
Jes, por la banejo.</p>

<p>ASLAKSEN<br>
Bone; tion mi komprenas. Do mi venas por diri, ke tiun aferon mi
volas subteni el ĉiuj fortoj.</p>

<p>HOVSTAD<br>
<span class="staging">(al la doktoro)</span> Jen vi vidas!</p>

<p>DOKTORO STOCKMANN<br>
Mi kore dankas vin pro tio! Sed —</p>

<p>ASLAKSEN<br>
Ĉar estus eble bezonate havi nin etburĝojn subtenantaj dorse. Ni
kvazaŭ konsistigas kompaktan plimulton en la urbo, — kiam ni vere
<em>volas</em>. Kaj estas ĉiam bone havi la plimulton kun si, sinjoro
doktoro.</p>

<p>DOKTORO STOCKMANN<br>
Senduba vero; sed mi tute ne komprenas, ke ĉi tie apartaj aranĝoj
estus necesaj. Ŝajnas al mi, ke tia simpla afero —</p>

<p>ASLAKSEN<br>
Nu ja, povus tamen esti bone; ĉar mi konas la lokajn aŭtoritatulojn
sufiĉe bone; la potenculoj ne volonte akceptas proponojn venantajn
de aliuloj. Kaj tial mi pensas, ke ne estus malavantaĝe, ke ni faru
iometan manifestacion.</p>

<p>HOVSTAD<br>
Ĝuste tio, jes.</p>

<p>DOKTORO STOCKMANN<br>
Manifestacion vi diras? Nu, kiel vi do volas manifestacii?</p>

<p>ASLAKSEN<br>
Kompreneble tre modere, sinjoro doktoro; mi ĉiam estas laŭeble
modera; ĉar modereco estas la unua deco de civitano, — laŭ <em>mia</em>
opinio.</p>

<p>DOKTORO STOCKMANN<br>
Pri tio vi ja estas konata, sinjoro Aslaksen.</p>

<p>ASLAKSEN<br>
Jes, mi kuraĝas tion diri. Kaj tiu afero pri la akvoliverejo, ĝi
estas ege grava por ni etburĝoj. Aspekte la banejo fariĝos kvazaŭ
eta orminejo por la urbo. Estas pere de la banejo, ke ni ĉiuj vivas,
kaj precipe ni domposedantoj. Tial ni ja volonte subtenas la
institucion per ĉiuj fortoj. Kaj ĉar mi ja estas estro de la asocio
de domposedantoj —</p>

<p>DOKTORO STOCKMANN<br>
Jes —?</p>

<p>ASLAKSEN<br>
— kaj ĉar mi aldone estas agento por la asocio por modereco, — ja,
la doktoro certe scias, ke mi agadas por la moderecmovado?</p>

<p>DOKTORO STOCKMANN<br>
Jes, kompreneble.</p>

<p>ASLAKSEN<br>
Nu, — sekve mi kompreneble renkontas multajn homojn. Kaj ĉar mi
estas konata por esti prudenta kaj lojala civitano, kiel la doktoro
mem diris, mi ja havas certan influon en la urbo, — iun potencon, —
se mi mem tion diru.</p>

<p>DOKTORO STOCKMANN<br>
Tion mi scias tre bone, sinjoro Aslaksen.</p>

<p>ASLAKSEN<br>
Jes, jes — tial estus por mi facila afero starigi iun manifeston, se
estus bezone.</p>

<p>DOKTORO STOCKMANN<br>
Manifeston, vi diras?</p>

<p>ASLAKSEN<br>
Jes, iun dankadreson de la civitanoj de la urbo, pro tio ke vi
antaŭenportis tiun ĉi komune gravan aferon. Kompreneble ni devas
ĝin vortumi en la plej deca modereco, ke ĝi ne ofendos la
aŭtoritatulojn kaj tiujn, kiuj cetere havas la potencon. Kaj se ni
estos singardaj pri <em>tio, </em>neniu povos ofendiĝi, mi pensas?</p>

<p>HOVSTAD<br>
Nu, eĉ se ili ne tion ŝatus —</p>

<p>ASLAKSEN<br>
Ne, ne, ne; neniun ofendon kontraŭ la aŭtoritatuloj, sinjoro
Hovstad. Neniun opozicion kontraŭ homoj, kiuj staras al ni tiel
proksime. Da tiaj spertoj mi rikoltis sufiĉe dum miaj tagoj; kaj el
tio ankaŭ neniam venos io bona. Sed prudentaj kaj sinceraj eldiroj
de civitano ne devas al li esti rifuzataj.</p>

<p>DOKTORO STOCKMANN<br>
<span class="staging">(agitas lian manon)</span> Mi preskaŭ ne povas diri al vi, Aslaksen, kiel
kore ĝojigas min trovi tiun subtenon inter miaj kuncivitanoj. Mi
estas tiel ĝoja, — tiel ĝoja! Aŭdu; ĉu ne glaseton da ŝereo?
Ĉu!</p>

<p>ASLAKSEN<br>
Ne, multan dankon; mi neniam gustumas tiajn alkoholaĵojn.</p>

<p>DOKTORO STOCKMANN<br>
Nu, sed glason da biero do; kion vi diras?</p>

<p>ASLAKSEN<br>
Dankon, ankaŭ ne, sinjoro doktoro; mi nenion prenas tiel frue en la
tago. Sed nun mi volas eliri en la urbon kaj paroli kun kelkaj el la
domposedantoj kaj pretigi la etoson.</p>

<p>DOKTORO STOCKMANN<br>
Jes, estas senmezure ĝentile de vi, sinjoro Aslaksen; sed mi ne
povas igi en mian kapon, ke ĉiuj tiuj aranĝoj estus necesaj; mi
pensas, ke la afero iros glate de si mem.</p>

<p>ASLAKSEN<br>
La aŭtoritatuloj laboras iom mallerte, sinjoro doktoro. Jes, Dio
pardonu, mi tion ne diras por mallaŭdi ilin —</p>

<p>HOVSTAD<br>
Morgaŭ ni pelĉasos ilin en la gazeto, Aslaksen.</p>

<p>ASLAKSEN<br>
Sed ne tro senbride, sinjoro Hovstad. Antaŭeniru kun modereco, aŭ
vi ne sukcesos movi ilin el la loko; fidu mian konsilon; ĉar mi
rikoltis spertojn en la lernejo de la vivo. — Nu ja, mi diru adiaŭ
al la doktoro. Vi nun scias, ke almenaŭ ni etburĝoj staras
malantaŭ vi kiel muro. Vi havas la kompaktan plimulton ĉe via
flanko, sinjoro doktoro.</p>

<p>DOKTORO STOCKMANN<br>
Dankon pro tio, mia kara sinjoro Aslaksen. <span class="staging">(prezentas al li la
manon)</span> Adiaŭ, adiaŭ!</p>

<p>ASLAKSEN<br>
Ĉu vi kuniras al la presejo, sinjoro Hovstad?</p>

<p>HOVSTAD<br>
Mi venos poste; restas ankoraŭ io por decidi.</p>

<p>ASLAKSEN<br>
Bone, bone.</p>

<p class="staging">
(Li salutas kaj eliras; <b>doktoro Stockmann</b> sekvas lin eksteren en la
antaŭĉambron.)</p>

<p>HOVSTAD<br>
<span class="staging">(je enveno de la doktoro)</span> Nu, kion vi nun diras, sinjoro doktoro?
Ĉu ne ŝajnas al vi, ke estas la tempo por aerumi kaj iom agiti ĉi
tie en tiu kovarda malkuraĝeco kaj malvigleco?</p>

<p>DOKTORO STOCKMANN<br>
Ĉu vi aludas al presisto Aslaksen?</p>

<p>HOVSTAD<br>
Jes, mi faras. Li estas unu el tiuj, kiuj staras en la marĉo — tia
honesta homo kia li cetere estas. Kaj tiaj estas la plimulto ĉi tie
ĉe ni; ili iras kliniĝante kaj svingante al ambaŭ flankoj; pro
nuraj konsideroj kaj hezitemo ili neniam kuraĝas fari plenan paŝon.</p>

<p>DOKTORO STOCKMANN<br>
Jes, sed Aslaksen estis ja kore bonvola, ŝajnas al mi.</p>

<p>HOVSTAD<br>
Estas unu sinteno, kiun mi pli alte taksas; kaj tio estas stari kiel
fidinda, konfidema homo.</p>

<p>DOKTORO STOCKMANN<br>
Mi komplete samopinias kun vi.</p>

<p>HOVSTAD<br>
Tial mi nun volas kapti la ŝancon kaj provi, ĉu mi povus instigi la
bonvolemulojn foje montri kuraĝon. La kulto de aŭtoritato <em>devas</em>
esti elradikiĝata en la urbo. Pri tiu nepardoneble granda eraro pri
la akvoliverejo ni devas informi ĉiujn voĉdonrajtulojn.</p>

<p>DOKTORO STOCKMANN<br>
Bone; se vi opinias, ke estas por la bono de la komunumo, do faru;
sed ne antaŭ ol mi parolis kun mia frato.</p>

<p>HOVSTAD<br>
Mi tamen pretskribos redakcian artikolon dume. Kaj se la magistranto
ne volas antaŭenigi la aferon —</p>

<p>DOKTORO STOCKMANN<br>
Ho, kiel vi povas imagi tion?</p>

<p>HOVSTAD<br>
Estas imageble. Kaj <em>tiam</em> —?</p>

<p>DOKTORO STOCKMANN<br>
Jes, tiam mi promesas al vi —; aŭdu, — tiam vi povos presigi mian
artikolon, — enpreni ĝin tuta kaj kompleta.</p>

<p>HOVSTAD<br>
Ĉu mi rajtos? Ĉu decidite?</p>

<p>DOKTORO STOCKMANN<br>
<span class="staging">(prezentas al li la manuskripton)</span> Jen ĝi estas; prenu ĝin kun vi;
ne malutilos, ke vi tralegu ĝin; kaj vi redonu ĝin al mi poste.</p>

<p>HOVSTAD<br>
Bone, bone; mi faros. Kaj nun adiaŭ, doktoro.</p>

<p>DOKTORO STOCKMANN<br>
Adiaŭ, adiaŭ. Jes, vi vidos, ke iros glate, sinjoro Hovstad, —
vere glate!</p>

<p>HOVSTAD<br>
Hm, — ni vidos. <span class="staging">(Li salutas kaj eliras tra la antaŭĉambro.)</span></p>

<p>DOKTORO STOCKMANN<br>
<span class="staging">(rigardas en la manĝoĉambron)</span> Katrine —! Nu, Petra, ĉu vi venis
hejmen?</p>

<p>PETRA<br>
<span class="staging">(envenas)</span> Jes, mi ĵus venis de la lernejo.</p>

<p>SINJORINO STOCKMANN<br>
<span class="staging">(venas)</span> Ĉu li ankoraŭ ne venis?</p>

<p>DOKTORO STOCKMANN<br>
Petro? Ne. Sed mi multe parolis kun Hovstad. Li estas tute kaptita de
mia malkovro. Jes, ĉar sciu, ke ĝi estas multe pli grava, ol mi
unue pensis. Kaj li ankaŭ metis sian gazeton por mia bezono, se
fariĝos necese.</p>

<p>SINJORINO STOCKMANN<br>
Sed ĉu vi opinias, ke tio estos bezonata?</p>

<p>DOKTORO STOCKMANN<br>
Ho, tute ne. Sed almenaŭ estas fieriga konscio, ke oni havas la
liberalan, sendependan gazetaron ĉe sia flanko. Jes, kaj imagu — mi
havis viziton de la estro de la asocio de domposedantoj.</p>

<p>SINJORINO STOCKMANN<br>
Nu? Kaj kion li volis?</p>

<p>DOKTORO STOCKMANN<br>
Ankaŭ subteni min. Ĉiuj volas ili subteni min, se estos necese.
Katrine, — ĉu vi scias kion mi havas malantaŭ mi?</p>

<p>SINJORINO STOCKMANN<br>
Malantaŭ vi? Ne; kion vi do havas malantaŭ vi?</p>

<p>DOKTORO STOCKMANN<br>
La kompaktan plimulton.</p>

<p>SINJORINO STOCKMANN<br>
Ĉu vere? Ĉu estas bone por vi, Tomas?</p>

<p>DOKTORO STOCKMANN<br>
Jes, mi opinius, ke estas bone! <span class="staging">(frotas la manojn kaj paŝadas tien
kaj reen)</span> Ja, bona Dio, kiel ĝojige estas stari tiel en frata ligo
kune kun siaj samurbanoj!</p>

<p>PETRA<br>
Kaj fari tiom bonan kaj utilan, patro!</p>

<p>DOKTORO STOCKMANN<br>
Jes, kaj krome por mia propra hejmurbo!</p>

<p>SINJORINO STOCKMANN<br>
Oni sonorigas.</p>

<p>DOKTORO STOCKMANN<br>
Do ni certe havas lin. — — <span class="staging">(Oni frapas.)</span> Bonvole envenu!</p>

<p>LA MAGISTRANTO<br>
<span class="staging">(venas de la antaŭĉambro)</span> Bonan matenon.</p>

<p>DOKTORO STOCKMANN<br>
Bonvenon, Petro!</p>

<p>SINJORINO STOCKMANN<br>
Bonan matenon, bofrato. Kiel vi fartas?</p>

<p>LA MAGISTRANTO<br>
Dankon; nu, iel. <span class="staging">(al la doktoro)</span> Hieraŭ post oficejaj horoj mi
ricevis de vi artikolon rilate la akvokondiĉojn ĉe la banejo.</p>

<p>DOKTORO STOCKMANN<br>
Jes, ĉu vi legis ĝin?</p>

<p>LA MAGISTRANTO<br>
Jes, mi faris.</p>

<p>DOKTORO STOCKMANN<br>
Kaj kion vi sekve diras pri tiu afero?</p>

<p>LA MAGISTRANTO<br>
<span class="staging">(kun rigardo flanken)</span> Hm —</p>

<p>SINJORINO STOCKMANN<br>
Venu, Petra. <span class="staging">(Ŝi kaj <b>Petra</b> iras en la ĉambron maldekstre.)</span></p>

<p>LA MAGISTRANTO<br>
<span class="staging">(post ioma paŭzo)</span> Ĉu estis necese fari tiujn ekzamenojn malantaŭ
mia dorso?</p>

<p>DOKTORO STOCKMANN<br>
Jes, tiom longe kiom mi nenion certe sciis, mi —</p>

<p>LA MAGISTRANTO<br>
Kaj nun vi opinias, ke vi scias?</p>

<p>DOKTORO STOCKMANN<br>
Jes, pri tio vi ja mem nun konvinkis vin.</p>

<p>LA MAGISTRANTO<br>
Ĉu vi intencas meti tiun ĉi dokumenton antaŭ la banejan estraron
kvazaŭ oficialan dokumenton?</p>

<p>DOKTORO STOCKMANN<br>
Jes ja. Ion oni devas ja fari pri la afero; kaj tion urĝe.</p>

<p>LA MAGISTRANTO<br>
Vi uzas, kiel kutime, fortajn parolmanierojn en via traktaĵo. Inter
alie vi diras, ke tio, kion ni ofertas al niaj bangastoj, estas
permanenta venenigo.</p>

<p>DOKTORO STOCKMANN<br>
Jes sed, Petro, ĉu ĝi povas alimaniere nomiĝi? Pensu nur, —
venena akvo por interna same kiel por ekstera uzo! Kaj tio al
kompatindaj, malsanaj homoj, kiuj bonfide serĉas sanon ĉe ni, kaj
kiuj pagas multekoste por regajni sian sanon!</p>

<p>LA MAGISTRANTO<br>
Kaj jen vi en via postulato venas per via dedukto al la rezulto, ke
ni devas fosi novan kloakon, kiu prenu la fiaĵojn de la Muelejvalo,
kaj ke la akvotubo devas esti alie lokigata.</p>

<p>DOKTORO STOCKMANN<br>
Jes, ĉu vi do scias pri alia solvo? Mi ne.</p>

<p>LA MAGISTRANTO<br>
Antaŭtagmeze mi faris viziteton al la urba inĝeniero. Kaj al li mi
menciis — tiel duone ŝerce — tiujn laborojn, kvazaŭ ion, kion ni
devas pripensi iam en la estonteco.</p>

<p>DOKTORO STOCKMANN<br>
Iam en la estonteco!</p>

<p>LA MAGISTRANTO<br>
Li ridetis de mia supozata ekstravaganco — kompreneble. Ĉu vi faris
al vi la maloportunon pripensi kiom la proponitaj ŝanĝoj eble
kostus? Laŭ la informoj, kiujn mi ricevis, la elspezoj verŝajne
sumiĝus al pluraj ĉentmiloj da kronoj.</p>

<p>DOKTORO STOCKMANN<br>
Ĉu fariĝus tiom multekoste?</p>

<p>LA MAGISTRANTO<br>
Jes. Kaj post tio sekvas la plej malbona. La laboro daŭrus minimuman
tempospacon de du jaroj.</p>

<p>DOKTORO STOCKMANN<br>
Du jaroj, vi diras? Tutaj du jaroj?</p>

<p>LA MAGISTRANTO<br>
Minimume. Kaj kion ni dume faru pri la banejo? Ĉu ni fermu ĝin?
Jes, tion ni devus. Aŭ ĉu vi opinias, ke iuj vizitos nin, kiam la
onidiro disvastiĝos, ke la akvo estas malsaniga?</p>

<p>DOKTORO STOCKMANN<br>
Sed, Petro, tia ĝi ja estas.</p>

<p>LA MAGISTRANTO<br>
Kaj ĉio tio nun, — ĝuste nun, kiam la institucio estas en
progreso. Ankaŭ la najbaraj urboj havas certajn kondiĉojn por
fariĝi serĉataj banlokoj. Ĉu vi ne pensas, ke ili tuj ekagu por
direkti la fluon de fremduloj al si? Jes, tute sendube. Kaj jen ni
starus tie; ni devus verŝajne fermi la tutan multekostan
institucion; kaj jen vi ruinigus vian hejmurbon.</p>

<p>DOKTORO STOCKMANN<br>
— ruinigus —!</p>

<p>LA MAGISTRANTO<br>
Estas sole pere de la banejo, ke la urbo havas ian notindan
estontecon. Tion vi ja certe komprenas same bone kiel mi.</p>

<p>DOKTORO STOCKMANN<br>
Sed kion vi elpensu, ke oni faru?</p>

<p>LA MAGISTRANTO<br>
El via traktaĵo mi ne povis konvinkiĝi, ke la akvokondiĉoj ĉe la
banejo estas tiel krizaj, kiel vi ilin prezentas.</p>

<p>DOKTORO STOCKMANN<br>
Ili estas eĉ pli krizaj! Aŭ ili almenaŭ fariĝos tiaj en la
somero. Kiam la vetero fariĝos varma.</p>

<p>LA MAGISTRANTO<br>
Kiel mi jam diris, mi opinias ke vi konsiderinde troigas. Kapabla
kuracisto devas scii fari siajn disponojn, — li devas scii kiel
preventi malutilajn efikojn kaj forigi ilin, se ili evidente aperus.</p>

<p>DOKTORO STOCKMANN<br>
Kaj sekve —? Kio poste?</p>

<p>LA MAGISTRANTO<br>
La establita akvoliverejo ĉe la banejo nun ja estas fakto, kaj devas
kompreneble esti traktata kiel tia. Sed kredeble la direkcio siatempe
ne volos esti neinklina preni en konsideron, ĉu kun akceptindaj
financaj oferoj estus eble realigi kelkajn plibonigojn.</p>

<p>DOKTORO STOCKMANN<br>
Kaj vi opinias, ke mi iam akceptus tian ruzaĵon!</p>

<p>LA MAGISTRANTO<br>
Ruzaĵon?</p>

<p>DOKTORO STOCKMANN<br>
Jes, estus ruzaĵo, — trompo, mensogo, rekta krimo kontaŭ la
publiko, kontraŭ la tuta komunumo!</p>

<p>LA MAGISTRANTO<br>
Kiel mi antaŭe diris, mi ne povis al mi alproprigi la konvinkon, ke
estas iu vere superpenda danĝero.</p>

<p>DOKTORO STOCKMANN<br>
Jes, vi povis! Io alia ne eblas. Mia prezento estas tiel frapante
vera kaj ĝusta, tion mi scias! Kaj vi tre bone komprenas, Petro; sed
vi nur ne volas tion konfesi. Estis vi, kiu akceptigis, ke kaj la
banejaj konstruaĵoj kaj la akvoliverejo fariĝis lokigitaj, kie ili
nun situas; kaj estas <em>tiu</em>, — estas tiu fatala eraro, kiun vi ne
volas konfesi. Pa, — ĉu vi opinias, ke mi ne travidas vin?</p>

<p>LA MAGISTRANTO<br>
Kaj eĉ se tiel estus? Se mi per ia konsideremo gardas mian
prestiĝon, tio okazas por la bono de la urbo. Sen morala aŭtoritato
mi ne povas estri kaj konduki la aferojn tiel, kiel mi tion
konsideras plej praktike por la bono de la tuto. Tial, — kaj el
diversaj aliaj kialoj, — estas grave por mi, ke via prezentaĵo ne
direktiĝas al la direkcio de la banejo. Ĝi devas esti retenata pro
konsidero al la komuna bono. Mi iom poste metos la aferon sub
diskuto, kaj ni agu plej eble efike en plena silento; sed nenio, —
eĉ neniu vorto devas veni al la scio de la publiko en tiu ĉi fatala
afero.</p>

<p>DOKTORO STOCKMANN<br>
Nu, tion vi ne povas malhelpi, mia kara Petro.</p>

<p>LA MAGISTRANTO<br>
Devas esti kaj estu malhelpota.</p>

<p>DOKTORO STOCKMANN<br>
Neeblas, mi diras; tro multaj jam konas ĝin.</p>

<p>LA MAGISTRANTO<br>
Konas ĝin! Kiuj? Do ne tiuj sinjoroj en “La Popola Mesaĝo” —?</p>

<p>DOKTORO STOCKMANN<br>
Ho jes; ankaŭ ili. La liberala sendependa gazetaro certe zorgos pri
tio, ke vi faru vian devon.</p>

<p>LA MAGISTRANTO<br>
<span class="staging">(post mallonga paŭzo)</span> Vi estas senmezure senprudenta homo, Tomas.
Ĉu vi ne pripensis la konsekvencojn, kiujn tio povos havi por vi
mem?</p>

<p>DOKTORO STOCKMANN<br>
Konsekvencojn? Konsekvencojn por mi?</p>

<p>LA MAGISTRANTO<br>
Por vi kaj por la viaj, jes.</p>

<p>DOKTORO STOCKMANN<br>
Kion diable <em>tio</em> signifas?</p>

<p>LA MAGISTRANTO<br>
Mi pensas, ke mi ĉiam montris min kiel serveman kaj helpeman fraton
al vi.</p>

<p>DOKTORO STOCKMANN<br>
Jes, vi faris; kaj pro tio mi dankas vin.</p>

<p>LA MAGISTRANTO<br>
Mi ne petas. Iel mi ja ankaŭ devis — pro mi mem. Estis ĉiam mia
espero, ke mi iomete bridus vin, kiam mi helpis vin plibonigi vian
ekonomian staton.</p>

<p>DOKTORO STOCKMANN<br>
Ĉu? Ĉu nure pro vi mem —!</p>

<p>LA MAGISTRANTO<br>
Parte, mi diras. Estas malagrable por publika oficisto, ke lia plej
proksima parenco foje kaj foje kompromitas sin.</p>

<p>DOKTORO STOCKMANN<br>
Kaj tion vi opinias, ke mi faras?</p>

<p>LA MAGISTRANTO<br>
Jes, bedaŭrinde, vi faras, sen via propra scio. Vi havas
maltrankvilan, bataleman, ribeleman animon. Kaj ankaŭ vian
malfeliĉan emon skribi publike pri ĉiuj eblaj kaj neeblaj aferoj.
Post subita ideo, — tuj vi skribas gazetartikolon aŭ tutan
broŝuron pri ĝi.</p>

<p>DOKTORO STOCKMANN<br>
Jes, sed estas ja la devo de civitano konigi al la publiko novan
ideon, kiun li ekhavis!</p>

<p>LA MAGISTRANTO<br>
Ho, la publiko tute ne bezonas novajn pensojn. Al la publiko plej
bone servas la malnovaj, bonaj, aprobitaj ideoj, kiujn ĝi jam havas.</p>

<p>DOKTORO STOCKMANN<br>
Kaj tion vi tiel rekte diras!</p>

<p>LA MAGISTRANTO<br>
Jes, iam mi do devas paroli rekte al vi. Ĝis nun mi provis eviti
tion, ĉar mi scias, kiel iritema vi estas; sed nun mi devas diri al
vi la veron, Tomas. Vi ne havas imagon kiom vi malutilas al vi mem
per via impeta konduto. Vi plendas pri la aŭtoritatuloj, jes eĉ pri
la registaro, — kritikaĉas ĝin, — pretendas, ke vi estas
neglektita, persekutata. Sed ĉu vi povas ion alian atendi, — tia
trudema homo, kia vi estas.</p>

<p>DOKTORO STOCKMANN<br>
Nu do, — ĉu mi ankaŭ estas trudema?</p>

<p>LA MAGISTRANTO<br>
Jes, Tomas, vi estas tre malfacila homo por kunlaboro. Tion mi
spertis. Vi transpaŝas ĉiujn konsiderojn; aspekte vi tute forgesas,
ke estas mi, kiun vi povas danki pro la ofico ĉi tie kiel baneja
kuracisto —</p>

<p>DOKTORO STOCKMANN<br>
Al tiu mi estis la sole ĝusta! Mi kaj neniu alia! Mi estis la unua,
kiu vidis, ke la urbo povis fariĝi floranta banloko; kaj tiam mi
estis la sola, kiu tion vidis. Mi staris sola kaj luktis por la ideo
dum multaj jaroj; kaj mi skribis kaj skribis —</p>

<p>LA MAGISTRANTO<br>
Sendube. Sed tiam la ĝusta tempo ankoraŭ ne prezentis sin; nu, pri
tio vi tie norde en via forejo ne povis juĝi. Sed kiam la oportuna
momento venis, tiam mi — kaj la aliuloj — prenis la aferon en niajn
manojn —</p>

<p>DOKTORO STOCKMANN<br>
Jes, kaj sekve vi fuŝis mian belan planon. Ho ja, montriĝas
efektive nun, kiaj saĝaj uloj vi estis!</p>

<p>LA MAGISTRANTO<br>
Laŭ mia supozo montriĝas nun nur, ke vi denove bezonas elfluon por
via batalemo. Vi volas venki viajn superulojn; — estas ja via ĉiama
kutimo. Vi ne toleras iun aŭtoritatulon super vi; vi strabas
malkontente al ĉiu, kiu okupas superan publikan pozicion; vi
rigardas lin kiel personan malamikon, — kaj tuj ĉiuj atakiloj estas
same bonaj por vi. Sed nun mi atentigis vin, kio staras riske por la
tuta urbo, — kaj sekve ankaŭ por mi. Kaj tial mi diras al vi,
Tomas, ke mi ne cedas en la postulo, kiun mi nun intencas starigi al
vi.</p>

<p>DOKTORO STOCKMANN<br>
Kia postulo estas tiu?</p>

<p>LA MAGISTRANTO<br>
Ĉar vi estis tiel babilema, ke vi menciis tiun delikatan aferon por
nekoncernantuloj, kvankam ĝi devus esti konservata kiel sekreto de
la direkcio, ni kompreneble ne povas silentigi la aferon. Ĉiuspecaj
onidiroj disvastiĝos ĉirkaŭen, kaj la maliculoj inter ni volos
nutri la onidirojn per ĉiuspecaj aldonaĵoj. Tial fariĝas necese,
ke vi publike kontraŭdiru tiajn onidirojn.</p>

<p>DOKTORO STOCKMANN<br>
Mi! Kiel? Mi ne komprenas vin.</p>

<p>LA MAGISTRANTO<br>
Estas atendata, ke vi post novaj ekzamenoj venos al la rezulto, ke la
afero eĉ ne proksimume estas tiel danĝera aŭ kriza, kiel vi en la
unua momento imagis al vi.</p>

<p>DOKTORO STOCKMANN<br>
Aha, — do tion vi atendas!</p>

<p>LA MAGISTRANTO<br>
Plue oni atendas, ke vi nutras kaj publike esprimas tiun konfidon al
la estraro, ke ĝi profunde kaj konscience volas okazigi ĉion
necesan por plibonigi eblajn difektojn.</p>

<p>DOKTORO STOCKMANN<br>
Jes, sed tion vi neniam povos fari, tiom longe kiom vi faras fuŝadon
kaj flikaĵon. Tion mi diras al vi, Petro; kaj tio estas mia klara
kaj serioza konvinko —!</p>

<p>LA MAGISTRANTO<br>
Kiel funkciisto vi ne rajtas nutri iun apartan konvinkon.</p>

<p>DOKTORO STOCKMANN<br>
<span class="staging">(haltas)</span> Ne rajtas —?</p>

<p>LA MAGISTRANTO<br>
Kiel funkciisto, mi diras. Kiel privata persono, — kompreneble, tio
estas alia afero. Sed kiel subordigita funkciisto ĉe la banejo vi ne
rajtas esprimi iun konvinkon, kiu kontraŭas tiun de viaj superuloj.</p>

<p>DOKTORO STOCKMANN<br>
Tio troas! Mi, kiel kuracisto, kiel sciencisto, ne rajtus —!</p>

<p>LA MAGISTRANTO<br>
La afero ĉi tie traktata ne estas nure scienca; estas kompleksa
afero; ĝi estas kaj teknika kaj ekonomia afero.</p>

<p>DOKTORO STOCKMANN<br>
Ho, ke ĝi estu por mi kio diable ĝi volas esti! Mi volas esti
libera por diri mian opinion pri ĉiuj aferoj en la tuta mondo!</p>

<p>LA MAGISTRANTO<br>
Bonvolu. Sed nur ne pri la banejo — Tion ni malpermesas al vi.</p>

<p>DOKTORO STOCKMANN<br>
<span class="staging">(krias)</span> Vi malpermesas —; Vi! Tiaj, tiaj —!</p>

<p>LA MAGISTRANTO<br>
Mi malpermesas al vi, — <em>mi</em>, via plej supera ĉefo; kaj kiam mi
malpermesas, por vi estas obei.</p>

<p>DOKTORO STOCKMANN<br>
<span class="staging">(sin regante)</span> Petro, — se vi ne estus mia frato —</p>

<p>PETRA<br>
<span class="staging">(ektire malfermas la pordon)</span> Patro, tion vi ne toleru!</p>

<p>SINJORINO STOCKMANN<br>
<span class="staging">(post ŝi)</span> Petra, Petra!</p>

<p>LA MAGISTRANTO<br>
Aha, oni staras gvate.</p>

<p>SINJORINO STOCKMANN<br>
Traaŭdeblas; ni ne povis eviti —</p>

<p>PETRA<br>
Jes, mi staris aŭskultante.</p>

<p>LA MAGISTRANTO<br>
Nu, estas ja bone —</p>

<p>DOKTORO STOCKMANN<br>
<span class="staging">(iras pli proksimen)</span> Vi parolis pri malpermeso kaj obeo —?</p>

<p>LA MAGISTRANTO<br>
Vi mem devigis min paroli en tiu tono.</p>

<p>DOKTORO STOCKMANN<br>
Kaj mi do en publika deklaro ŝtopu al mi mem la buŝon?</p>

<p>LA MAGISTRANTO<br>
Ni estimas tion absolute necesa, ke vi publikigu deklaron tian, kian
mi postulis.</p>

<p>DOKTORO STOCKMANN<br>
Kaj se mi ne — obeas?</p>

<p>LA MAGISTRANTO<br>
En tiu okazo ni mem elsendos deklaron por trankviligi la publikon.</p>

<p>DOKTORO STOCKMANN<br>
Bone; sed en tiu okazo mi skribos kontraŭ vin. Mi persistos; mi
pruvu, ke <em>mi</em> pravas kaj ke vi malpravas. Kaj kion volas vi tiam
fari?</p>

<p>LA MAGISTRANTO<br>
En tiu okazo mi ne povos malhelpi, ke vi ricevos vian maldungon.</p>

<p>DOKTORO STOCKMANN<br>
Kion —!</p>

<p>PETRA<br>
Patro, — maldungon!</p>

<p>LA MAGISTRANTO<br>
Maldungon kiel kuracisto ĉe la banejo. Mi vidos min devigata
rekomendi tujan maldungon, forigi vin de ĉiu rilato kun la aferoj de
la banejo.</p>

<p>DOKTORO STOCKMANN<br>
Kaj tion vi kuraĝus!</p>

<p>LA MAGISTRANTO<br>
Estas vi mem, kiu ĉi tie ludas riske.</p>

<p>PETRA<br>
Onklo, tio estas indigniga konduto kontraŭ homo kiel patro!</p>

<p>SINJORINO STOCKMANN<br>
Silentu do, Petra!</p>

<p>LA MAGISTRANTO<br>
<span class="staging">(rigardas al Petra)</span> Aha, oni jam permesas al si esprimi opiniojn.
Kompreneble. <span class="staging">(al la sinjorino)</span> Bofratino, supozeble vi estas la plej
prudenta en ĉi tiu domo. Uzu la influon, kiun vi eble havas sur vian
edzon; igu lin percepti, al kio tio kondukos kaj por lia familio —</p>

<p>DOKTORO STOCKMANN<br>
Mia familio koncernas neniun alian ol mi mem!</p>

<p>LA MAGISTRANTO<br>
— kaj por lia familio, mi diras, kaj por la urbo en kiu li loĝas.</p>

<p>DOKTORO STOCKMANN<br>
Estas mi, kiu laboras por la vera bono de la urbo! Mi volas
senvualigi la mankojn, kiuj frue aŭ malfrue aperos en la plena lumo
de la tago. Ho, montriĝos, ke mi amas mian hejmurbon.</p>

<p>LA MAGISTRANTO<br>
Vi, kiu en blinda spito ekiras fortranĉi la plej gravan fonton de
prospero por la urbo.</p>

<p>DOKTORO STOCKMANN<br>
Tiu fonto estas venena, homo! Ĉu vi estas freneza! Ni vivas ĉi tie
vendaĉante malpuraĵojn kaj putraĵojn! Nia tuta floranta publika
vivo suĉas sian nutron el mensogo!</p>

<p>LA MAGISTRANTO<br>
Fantaziaĵo — aŭ io ankoraŭ pli malbona. Homo, kiu elĵetas tiajn
ofendajn akuzojn kontraŭ sian propran hejmlokon, tiu efektive estas
malamiko de la socio.</p>

<p>DOKTORO STOCKMANN<br>
<span class="staging">(kontraŭen al li)</span> Kaj jenon vi kuraĝas —</p>

<p>SINJORINO STOCKMANN<br>
<span class="staging">(ĵetas sin inter ilin)</span> Tomas!</p>

<p>PETRA<br>
<span class="staging">(kaptas la brakon de sia patro)</span> Estu trankvila, patro!</p>

<p>LA MAGISTRANTO<br>
Mi ne volas riski perforton. Mi nun avertis vin. Pripensu nun, kion
vi ŝuldas al vi mem kaj al la viaj. Adiaŭ.</p>

<p class="staging">
(Li eliras.)</p>

<p>DOKTORO STOCKMANN<br>
<span class="staging">(paŝas tien kaj reen)</span> Kaj tian traktadon mi devas sperti! En mia
propra hejmo, Katrine! Kion vi al tio diras!</p>

<p>SINJORINO STOCKMANN<br>
Jes, vere estas kaj honto kaj spito, Tomas —</p>

<p>PETRA<br>
Se eblus por mi iel gorĝe kapti onklon —!</p>

<p>DOKTORO STOCKMANN<br>
Mi mem kulpas; mi estus devinta hirti harojn kontraŭ ili antaŭ
longe, — grinci dentojn, — morde ataki! — Eĉ nomi min malamiko de
la socio! Mi! Diable, tion mi ne lasas gluiĝi sur min!</p>

<p>SINJORINO STOCKMANN<br>
Sed, kara Tomas, via frato ja havas la potencon —</p>

<p>DOKTORO STOCKMANN<br>
Jes, sed estas mi, kiu pravas!</p>

<p>SINJORINO STOCKMANN<br>
Aĥ jes, vi pravas, vi pravas; kion helpas tio, ke vi pravas, kiam vi
ne havas potencon?</p>

<p>PETRA<br>
Sed patrino do, — kiel vi povas paroli tiel?</p>

<p>DOKTORO STOCKMANN<br>
Ĉu ne helpus en libera socio esti tiu, kiu pravas? Vi estas ridinda,
Katrine. Kaj aŭdu, — ĉu mi ne havas la liberalan gazetaron antaŭ
mi, — kaj la kompaktan plimulton dorse? Tiuj do estas sufiĉa
potenco, mi opinias!</p>

<p>SINJORINO STOCKMANN<br>
Sed, bona Dio, Tomas, vi do ne intencas —?</p>

<p>DOKTORO STOCKMANN<br>
Kion mi ne intencas?</p>

<p>SINJORINO STOCKMANN<br>
— kontraŭstari vian fraton.</p>

<p>DOKTORO STOCKMANN<br>
Kion, diable, volas vi, ke mi alie farus, se mi ne rajtas insisti pri
ĝusteco kaj vero!</p>

<p>PETRA<br>
Jes, pri tio ankaŭ mi demandas?</p>

<p>SINJORINO STOCKMANN<br>
Sed utilas ja al nenio; kiam ili ne volas, ili ne volas.</p>

<p>DOKTORO STOCKMANN<br>
Hoho, Katrine, atendu nur, kaj vi vidos, ke mi faros mian militon al
venko.</p>

<p>SINJORINO STOCKMANN<br>
Jes, vi eble venkos tiel, ke vi ricevos vian maldungon, — tion vi
faros.</p>

<p>DOKTORO STOCKMANN<br>
Tiam mi almenaŭ farus mian devon al la publiko, — al la socio. Mi,
kiu nomiĝas malamiko de la socio!</p>

<p>SINJORINO STOCKMANN<br>
Sed al via familio, Tomas? Al ni hejme? Ĉu ŝajnas al vi, ke <em>tio</em>
estas fari vian devon al tiuj, kiujn vi devas prizorgi?</p>

<p>PETRA<br>
Ho, ne pensu ĉiam unue pri ni patrino.</p>

<p>SINJORINO STOCKMANN<br>
Jes, <em>vi</em> povas senzorge paroli; vi povas stari sur propraj piedoj,
se gravas. — Sed pensu pri la knaboj, Tomas; pensu ankaŭ iom pri vi
mem, kaj pri mi —</p>

<p>DOKTORO STOCKMANN<br>
Vere mi opinias, ke vi estas tute freneza, Katrine! Se mi tiel
mizere, malkuraĝe submetigus min antaŭ tiun Petro kaj lian
kanajlaron, — ĉu mi plu iam havus feliĉan momenton en mia vivo?</p>

<p>SINJORINO STOCKMANN<br>
Nu, tion mi ne scias; sed Dio gardu nin antaŭ tiu feliĉo, kiun ni
ĉiuj ricevos, se vi daŭre obstinos. Tiam vi denove staros sen
vivrimedoj, sen stabilaj enspezoj. Ŝajnas al mi, ke ni sufiĉe
spertis tion en la pasinteco; memoru tion, Tomas; pensu kion tio
kunportos.</p>

<p>DOKTORO STOCKMANN<br>
<span class="staging">(tordas sin luktante kaj pugnigas la manojn)</span> Kaj tiaĵon tiuj
oficejsklavoj ĵetu sur liberan honestan homon! Ĉu ne estas terure,
Katrine?</p>

<p>SINJORINO STOCKMANN<br>
Jes, vere estas granda peko kontraŭ vi. Sed, bona Dio, estas ja tiom
multaj maljustaĵoj en la mondo sub kiujn oni devas klini sin. — Jen
la knaboj, Tomas! Rigardu ilin! Kio fariĝu el ili? Ho ne, ne, vi do
neniam povos —</p>

<p class="staging">
(<b>Ejlif</b> kaj <b>Morten</b>, kun lernolibroj, dume envenis.)</p>

<p>DOKTORO STOCKMANN<br>
La knaboj —! <span class="staging">(subite li staras firme kaj sinrege.)</span> Eĉ ne se la
tuta mondo falus, volas mi klini la nukon sub la jugon.</p>

<p class="staging">
(Li iras al sia ĉambro.)</p>

<p>SINJORINO STOCKMANN<br>
<span class="staging">(post lin)</span> Tomas, — kion vi volas fari!</p>

<p>DOKTORO STOCKMANN<br>
<span class="staging">(ĉe la pordo)</span> Mi volas havi la rajton rigardi miajn knabojn en la
okulojn, kiam ili fine fariĝos plenkreskaj, liberaj homoj.</p>

<p class="staging">
(Li iras en sian ĉambron)</p>

<p>SINJORINO STOCKMANN<br>
<span class="staging">(ekploras)</span> Ho Dio helpu kaj konsolu nin ĉiujn!</p>

<p>PETRA<br>
Patro, li estas brava! Li ne cedas.</p>

<p class="staging">
(La <b>knaboj</b> mire demandas, kio okazis; <b>Petra</b> signas al ili por
silenti.)</p>

</div>
<div class="acte">
<h3 class="actehead">TRIA AKTO</h3>

<p class="staging">
(La redaktejo de “La Popola Mesaĝo”. Maldekstre en la fono estas
la enirpordo; dekstre sur la sama muro estas alia pordo kun
vitraĵoj, tra kiuj oni vidas en la presejon. Sur la muro dekstre
estas pordo. Meze sur la planko estas granda tablo kovrita de
paperoj, gazetoj kaj libroj. Antaŭe maldekstre estas fenestro kaj
apud ĝi estas skribopupitro kun alta seĝo. Paro da apogseĝoj
staras ĉe la tablo kaj kelkaj aliaj seĝoj laŭ la muroj. La ĉambro
estas trista kaj malkomforta, la mebloj malnovaj, la apogseĝoj
malpuraj kaj ŝiritaj. En la presejo oni vidas paron da kompostistoj
en laboro; pli fore manpresilo estas en funkcio.)</p>

<p class="staging">
(<b>Redaktoro Hovstad</b> sidas ĉe la pupitro skribante. Iom poste venas
de dekstre <b>Billing</b> kun la manuskripto de la doktoro en la mano.)</p>

<p>BILLING<br>
Nu, jen vere io —!</p>

<p>HOVSTAD<br>
<span class="staging">(skribante)</span> Ĉu vi tralegis ĝin?</p>

<p>BILLING<br>
<span class="staging">(metas la manuskripton sur la pupitron)</span> Jes, mi efektive faris.</p>

<p>HOVSTAD<br>
Ĉu vi ne trovas, ke la doktoro estas sufiĉe akra?</p>

<p>BILLING<br>
Akra? Li estas, dia morto, frakasanta, jes vere. Ĉiu vorto falas
peze, kiel — mi diru — kiel frapo de hakilkapo.</p>

<p>HOVSTAD<br>
Jes, sed tiuj homoj ne falas post la unua frapo.</p>

<p>BILLING<br>
Vere; sed ni daŭre frapos, — frapon post frapo, ĝis la tuta
potenco de la grandeguloj disfalos. Kiam mi sidis tie interne legante
tion ĉi, mi kvazaŭ vidis la revolucion veni de fore.</p>

<p>HOVSTAD<br>
<span class="staging">(turnas sin)</span> Tŝ; ne diru tion kun Aslaksen aŭskultanta.</p>

<p>BILLING<br>
<span class="staging">(mallaŭtigas la voĉon)</span> Aslaksen estas cedema malkuraĝulo; ne
troviĝas vira kuraĝo en li. Sed tiun ĉi fojon vi do trapuŝos vian
volon? Ĉu? Vi ja enprenos la artikolon de la doktoro?</p>

<p>HOVSTAD<br>
Jes, se la magistranto ne cedas senproteste, —</p>

<p>BILLING<br>
Tio estus diable ĉagrene.</p>

<p>HOVSTAD<br>
Nu, ni povas feliĉe utiligi al ni la situacion, kio ajn kio okazos.
Se la magistranto ne akceptos la proponon de la doktoro, li ekhavos
ĉiujn etburĝojn sur la nukon, — la tutan asocion de domposedantoj
kaj la aliaj. Kaj se li akceptos ĝin, li ekhavos kiel kontraŭulojn
aron de la grandaj posedantoj de akcioj en la banejo, kiuj ĝis nun
estis liaj plej fortaj subtenantoj —</p>

<p>BILLING<br>
Jes, jes bone; ĉar ili devos ja elspezi grandan sumon —</p>

<p>HOVSTAD<br>
Jes, ho ĵuru pri tio. Kaj jen la rondo estos rompita, vidu, kaj tiam
ni en la gazeto, tagon post tago, evidentigu por la publiko, ke la
magistranto malkapablas en ĉiu ajn afero, kaj ke la konfidaj
postenoj en la urbo, la tuta komunuma estraro, estu transdonota en la
manojn de liberalaj homoj.</p>

<p>BILLING<br>
Estas, dia morto, frapante vere! Mi vidas, — mi vidas; ni staras
ĵus antaŭ la komenco de revolucio!</p>

<p class="staging">
(Oni frapas.)</p>

<p>HOVSTAD<br>
Tŝ <span class="staging">(vokas)</span> Envenu!</p>

<p class="staging">
(<b>Doktoro Stockmann</b> venas tra la pordo maldekstre en la fono.)</p>

<p>HOVSTAD<br>
<span class="staging">(iras al li renkonte)</span> Ho, jen la doktoro. Nu?</p>

<p>DOKTORO STOCKMANN<br>
Ekpresu, sinjoro Hovstad!</p>

<p>HOVSTAD<br>
Tiel do rezultis?</p>

<p>BILLING<br>
Hura!</p>

<p>DOKTORO STOCKMANN<br>
Ekpresu, mi diras. Jes certe, en tion rezultis. Sed nun ili havu kion
ili deziras. Nun estos milito en la urbo, sinjoro Billing!</p>

<p>BILLING<br>
Milito kun nuda tranĉilo, mi esperas! La tranĉilo al la gorĝo,
sinjoro doktoro!</p>

<p>DOKTORO STOCKMANN<br>
La traktaĵo estas nur komenco. Mi jam havas la kapon plena de skizoj
por kvar aŭ kvin aliaj artikoloj. Kie estas Aslaksen?</p>

<p>BILLING<br>
<span class="staging">(vokas en la presejon)</span> Aslaksen, venu ĉi tien momenton!</p>

<p>HOVSTAD<br>
Kvar aŭ kvin aliaj artikoloj, vi diris? Pri la sama afero?</p>

<p>DOKTORO STOCKMANN<br>
Ho ne, — multe mankas je tio, kara. Estos pri tute aliaj aferoj. Sed
ĉio devenas de la akvoliverejo kaj la kloako. Unu afero posttiras
alian, vi komprenas. Estas kiel malkonstrui malnovan domon, — ĝuste
tiel.</p>

<p>BILLING<br>
Estas, dia morto, vero; ŝajnas ke oni neniam finis, antaŭ ol la
tuta domaĉo estas malkonstruita.</p>

<p>ASLAKSEN<br>
<span class="staging">(venante de la presejo)</span> Malkonstruita! La doktoro do ne intencas
malkonstrui la banejon?</p>

<p>HOVSTAD<br>
Absolute ne; ne timu.</p>

<p>DOKTORO STOCKMANN<br>
Nu ne; temas pri tute aliaj aferoj. Kion vi nun diras pri mia
traktaĵo, sinjoro Hovstad?</p>

<p>HOVSTAD<br>
Ĝi estas tiel klara kaj simpla; oni ne bezonas esti fakulo por
kompreni la konekson. Mi kuraĝas diri, ke vi havos ĉiun kleran
homon ĉe via flanko.</p>

<p>ASLAKSEN<br>
Kaj ankaŭ ĉiujn prudentajn, ĉu?</p>

<p>BILLING<br>
Prudentajn kaj malprudentajn, — jes, mi pensas preskaŭ la tutan
urbon.</p>

<p>ASLAKSEN<br>
Nu, do ni kuraĝas presi ĝin.</p>

<p>DOKTORO STOCKMANN<br>
Jes, tion mi opinius.</p>

<p>HOVSTAD<br>
Ni enprenos ĝin morgaŭ frue.</p>

<p>DOKTORO STOCKMANN<br>
Jes, morto kaj plago, ni devas perdi eĉ ne unu solan tagon. Aŭdu,
sinjoro Aslaksen, pri <em>tio</em> mi petas vin: Vi devas persone okupiĝi
pri la manuskripto.</p>

<p>ASLAKSEN<br>
Mi faros.</p>

<p>DOKTORO STOCKMANN<br>
Atentu pri ĝi kvazaŭ pri oro. Neniun preseraron; ĉiu vorto estas
grava. Kaj mi envenos poste; eble mi tiam povos legi presprovaĵon.
— Jes, mi ne povas esprimi, kiom mi soifas vidi tiun aferon presita,
— ĵetege disigita —</p>

<p>BILLING<br>
Disĵetita, — jes kvazaŭ fulmo!</p>

<p>DOKTORO STOCKMANN<br>
— submetita al la juĝo de ĉiuj spertaj kuncivitanoj. Ho, vi ne
povas imagi al vi, kion mi hodiaŭ devis toleri. Oni minacis min per
tio kaj tio; oni volis forpreni de mi miajn plej evidentajn homajn
raĵtojn —</p>

<p>BILLING<br>
Kion! Viajn homajn rajtojn!</p>

<p>DOKTORO STOCKMANN<br>
— oni volis humiligi min, igi min perfidulo; postulis, ke mi metu
personan avantaĝon antaŭ mian internan, sanktan konvinkon —</p>

<p>BILLING<br>
Tio estas, dia morto, tro kruda.</p>

<p>HOVSTAD<br>
Ho jes, oni povas atendi ĉion de tiu flanko.</p>

<p>DOKTORO STOCKMANN<br>
Sed antaŭ mi ili cedu; tion ili vidu nigre sur blanke. Ĉiun tagon
mi nun kvazaŭ ĵetos ankron en “La Popola Mesaĝo”, kaj enfilos ilin
per eksplodaj artikoloj laŭvice —</p>

<p>ASLAKSEN<br>
Jes, sed aŭskultu —</p>

<p>BILLING<br>
Hura; ni havos militon, militon!</p>

<p>DOKTORO STOCKMANN<br>
— mi frapu ilin teren, frakasu ilin, disfaligu iliajn fortikaĵojn
antaŭ la okuloj de la justa publiko! Tion mi faru!</p>

<p>ASLAKSEN<br>
Sed nepre modere, sinjoro doktoro; pafu modere —</p>

<p>BILLING<br>
Ho ne; ho ne! Ne ŝparu la dinamiton!</p>

<p>DOKTORO STOCKMANN<br>
<span class="staging">(same nekonfuzebla)</span> Ĉar nun ne estas nur tio pri la akvoliverejo
kaj la kloako. Estas la tuta socio, kiu estu purigota, desinfektota
—</p>

<p>BILLING<br>
<em>Jen</em> la liberiga vorto!</p>

<p>DOKTORO STOCKMANN<br>
Ĉiuj flikuloj ni forĉasos. Kaj tio en ĉiuj ejoj! Malfermiĝis por
mi senfinaj vizioj hodiaŭ. Ankoraŭ ne estas tute klare por mi; sed
mi eltrovos. Estas junaj, sanaj portantoj de la standardoj, kiujn ni
nun devas serĉi, miaj amikoj; ni devas havi novajn komandantojn en
ĉiuj antaŭpostenoj.</p>

<p>BILLING<br>
Aŭdu, aŭdu!</p>

<p>DOKTORO STOCKMANN<br>
Estu ni nur solidaraj, kaj ĉio iros glate, glate! La tuta revolucio
kvazaŭ ŝipo lanĉiĝos el la ŝipglitejo. Jes, ĉu vi ne tion
kredas?</p>

<p>HOVSTAD<br>
Miaparte, mi opinias, ke nun ni havas esperon meti la estradon de la
komunumo tien, kie ĝi juste devas kuŝi.</p>

<p>ASLAKSEN<br>
Kaj antaŭenpaŝante en modereco, mi ne povas imagi, ke tio ĉi estu
danĝera.</p>

<p>DOKTORO STOCKMANN<br>
Kiu, diable, atentas, ĉu tio estas danĝera aŭ ne! Kion mi faras,
tion mi faras en la nomo de la vero kaj pro mia konscienco.</p>

<p>HOVSTAD<br>
Vi estas viro, kiu meritas subtenon, sinjoro doktoro.</p>

<p>ASLAKSEN<br>
Jes, tio estas firma; la doktoro estas la vera amiko de la urbo; vera
amiko de la socio li estas.</p>

<p>BILLING<br>
Doktoro Stockmann estas, dia morto, amiko de la popolo, Aslaksen!</p>

<p>ASLAKSEN<br>
Mi opinias, ke la asocio de domposedantoj baldaŭ uzos tiun esprimon.</p>

<p>DOKTORO STOCKMANN<br>
<span class="staging">(tuŝita, premas iliajn manojn)</span> Dankon, dankon, miaj karaj, fidelaj
amikoj; — tio ĉi estas por mi konsolo: — mia frato nomis min io
tute alia. Nu, honto al mi, se li tion ne rehavu kun rentoj! Sed nun
mi devas eliri por kuraci iun malfeliĉan diablon —. Mi revenos,
kiel mi diris. Zorgu nun bone pri la manuskripto, sinjoro Aslaksen;
— kaj precipe forstreku eĉ ne unu solan krisignon! Prefere aldonu
kelkajn! Bone, bone; adiaŭ ĝis poste; adiaŭ, adiaŭ!</p>

<p class="staging">
(Reciprokaj salutoj dum li estas akompanata al la pordo, kaj li
foriras.)</p>

<p>HOVSTAD<br>
Li fariĝos netakseble utila homo por ni.</p>

<p>ASLAKSEN<br>
Jes, tiom longe kiom li nur tenas sin al la afero pri la banejo. Sed
se li pluen iros, ne estas konsilinde sekvi lin.</p>

<p>HOVSTAD<br>
Hm, dependas de —</p>

<p>BILLING<br>
Vi estas ja damne timema, Aslaksen.</p>

<p>ASLAKSEN<br>
Timema? Jes, kiam temas pri la lokaj potenculoj, mi estas timema,
sinjoro Billing; tion mi lernis en la lernejo de la spertoj. Sed metu
min en la grandan politikon, antaŭ la registaro mem, kaj jen vidu
ĉu mi estas timema.</p>

<p>BILLING<br>
Certe vi ne estas, ne; sed tio ja estas la kontraŭeco en vi.</p>

<p>ASLAKSEN<br>
Mi estas homo kun konscienco, tia estas la afero. Se oni atakas la
registaron, oni almenaŭ ne malutilas al la socio; ĉar tiuj homoj ne
ĝenas sin pri tio; — ili restas starantaj same firme. Sed la
<em>lokaj</em> aŭtoritatuloj, <em>ilin</em> oni povas elĵeti el ofico, kaj jen
eble oni ekhavos la senspertecon ĉe la stirilo, je neriparebla
malutilo por domposedantoj kaj por aliuloj.</p>

<p>HOVSTAD<br>
Sed la civitana edukado pere de memregado, — ĉu vi ne pensas pri
<em>ĝi?</em></p>

<p>ASLAKSEN<br>
Kiam homo ricevis ion inter la manojn, pri kio li devas zorgi, li ne
povas pensi pri ĉio ajn, sinjoro Hovstad.</p>

<p>HOVSTAD<br>
Ke mi do neniam ricevu ion inter la manojn!</p>

<p>BILLING<br>
Aŭdu, — aŭdu!</p>

<p>ASLAKSEN<br>
<span class="staging">(ridetas)</span> Hm. <span class="staging">(montras al la seĝo)</span> Sur la redaktortabureto <em>tie</em>
sidis antaŭ vi guberniestro Stensgard.</p>

<p>BILLING<br>
<span class="staging">(kraĉas)</span> Fi! Tia dizertulo.</p>

<p>HOVSTAD<br>
Mi ne estas ŝancelisto — kaj neniam fariĝos.</p>

<p>ASLAKSEN<br>
Politikisto priĵuru nenion en la mondo, sinjoro Hovstad. Kaj vi,
sinjoro Billing, devus iomete refi la velon nuntage, mi opinias; vi
ja petskribas pri la ofico kiel sekretario en la magistrato.</p>

<p>BILLING<br>
Mi —!</p>

<p>HOVSTAD<br>
Ĉu vi, Billing!</p>

<p>BILLING<br>
Nu ja. — Diable, vi ja komprenas, ke estas nur por inciti tiujn
memkontentajn sinjorojn.</p>

<p>ASLAKSEN<br>
Nu, min tio tute ne koncernas. Sed kiam oni akuzas min pro timemo kaj
pro kontraŭdiro en mia sinteno, tiam jenon mi volas akcenti: La
pasinteco de presisto Aslaksen kuŝas aperta por ĉiu ajn. Mi ne
subiĝis al alia ŝanĝo ol fariĝi pli modera. Mia koro daŭre estas
ĉe la popolo; sed mi ne neas, ke mia prudento klinas iomete en la
direkton de la potenculoj, — jes, nome al la lokaj.</p>

<p class="staging">
(Li iras en la presejon.)</p>

<p>BILLING<br>
Ĉu ni ne provu kvitigi nin pri li, Hovstad?</p>

<p>HOVSTAD<br>
Ĉu vi konas iun alian, kiu volas stari kredite por papero kaj
preskostoj?</p>

<p>BILLING<br>
Damnite ke ni ne havas sufiĉan komerckapitalon.</p>

<p>HOVSTAD<br>
<span class="staging">(eksidas ĉe la pupitro)</span> Jes, se ni nur <em>tiun</em> havus —</p>

<p>BILLING<br>
Ĉu se vi turnus vin al doktoro Stockmann?</p>

<p>HOVSTAD<br>
<span class="staging">(foliumante la paperojn)</span> Ho, kiom tio utilus? Li posedas ja nenion.</p>

<p>BILLING<br>
Ne; sed li havas bonan viron rezerve, maljunan Morten Kiil, — “la
melon”, kiel homoj nomas lin.</p>

<p>HOVSTAD<br>
<span class="staging">(skribante)</span> Ĉu vi scias certe, ke <em>li</em> ion posedas?</p>

<p>BILLING<br>
Jes, dia morto, li ja certe posedas! Kaj parto de ĝi devas ja fali
sur la familion de Stockmann. Li devas ja pensi ekipi — almenaŭ la
infanojn.</p>

<p>HOVSTAD<br>
<span class="staging">(turnas sin duone)</span> Ĉu vi bazas vin sur <em>tio</em>?</p>

<p>BILLING<br>
Bazas? Kompreneble mi bazas sur nenio.</p>

<p>HOVSTAD<br>
Estas saĝe. Kaj sur tiu ofico en la magistrato vi tute ne devas
bazi; ĉar mi povas certigi vin, — vi ĝin ne ricevos.</p>

<p>BILLING<br>
Ne, ĉu vi ne komprenas, ke mi tion bone scias? Sed efektive estas
bone, ke mi ne ricevos ĝin. Tia neglekto flamigas la batalemon; —
oni kvazaŭ ricevas provizon de freŝa galo, kaj tio do estas
bezonata en fora angulo kiel la nia, kie rare okazas io vere
instiganta.</p>

<p>HOVSTAD<br>
<span class="staging">(skribante)</span> Nu ja; nu ja.</p>

<p>BILLING<br>
Nu, — ili baldaŭ aŭdos de mi! — Nun mi eniros por skribi la
manifeston de la asocio de domposedantoj.</p>

<p class="staging">
(Li iras en la ĉambron dekstre.)</p>

<p>HOVSTAD<br>
<span class="staging">(sidas ĉe la pupitro, maĉas la plumingon kaj diras malrapide:)</span> Hm,
— ĉu tiel? — <span class="staging">(Oni frapas.)</span> Envenu!</p>

<p class="staging">
(Petra venas tra la pordo maldekstre en la fono.)</p>

<p>HOVSTAD<br>
<span class="staging">(ekstaras)</span> Ĉu estas vi? Vi venas ĉi tien?</p>

<p>PETRA<br>
Jes, mi petas pardonon —</p>

<p>HOVSTAD<br>
<span class="staging">(antaŭentiras apogseĝon)</span> Bonvolu eksidi.</p>

<p>PETRA<br>
Ne dankon; mi tuj foriros.</p>

<p>HOVSTAD<br>
Ĉu eble estas io de via patro, kio —?</p>

<p>PETRA<br>
Ne, estas de mi mem. <span class="staging">(tiras libron el la mantelpoŝo)</span> Jen la angla
rakonto.</p>

<p>HOVSTAD<br>
Kial vi redonas ĝin?</p>

<p>PETRA<br>
Ĉar mi ne volas traduki ĝin.</p>

<p>HOVSTAD<br>
Sed vi ja promesis al mi certe —</p>

<p>PETRA<br>
Jes, tiam mi ankoraŭ ne estis ĝin leginta. Kaj ankaŭ vi certe ne
legis ĝin?</p>

<p>HOVSTAD<br>
Ne; vi ja scias, ke mi ne konas la anglan lingvon; sed —</p>

<p>PETRA<br>
Nu ja; tial mi volis diri al vi, ke vi devas serĉi iun alian. <span class="staging">(metas
la libron sur la tablon)</span> Tiu ĉi ne taŭgas en “La Popola Mesaĝo”.</p>

<p>HOVSTAD<br>
Kaj kial ne?</p>

<p>PETRA<br>
Ĉar ĝi tute kontraŭas viajn proprajn opiniojn.</p>

<p>HOVSTAD<br>
Nu, pro tio —</p>

<p>PETRA<br>
Vi ja ne komprenas min. Temas pri tio kiel supernatura gvidado zorgas
pri la tielnomataj bonaj homoj, kaj fine kondukas ĉion al la plej
bona por ili, — kaj ke ĉiuj tielnomataj malbonaj homoj ricevas
punon.</p>

<p>HOVSTAD<br>
Tamen tiel ĉio estas ja nur bone. Estas ja ĝuste tiaĵo, kion la
homoj volas havi.</p>

<p>PETRA<br>
Ĉu vi do volas esti tiu, kiu donas tiaĵon al la homoj? Vi mem ja
kredas eĉ ne unu vorton el tio. Vi ja bone scias, ke ne okazas tiel
en la realeco.</p>

<p>HOVSTAD<br>
Vi tute pravas; sed redaktoro ne povas ĉiam agi kiel li volus. Ofte
oni devas klini sin antaŭ la opinio de la popolo en negravaj aferoj.
La politiko tamen estas la ĉefa afero en la vivo — almenaŭ por
gazeto; kaj se mi volas konduki homojn kun mi al libereco kaj
progreso, mi ne devas fortimigi ilin. Trovante tian moralan rakonton
sube en la gazetkelo, ili pli volonte akceptos, kion ni presas supre;
— ili kvazaŭ fariĝas pli konfidemaj.</p>

<p>PETRA<br>
Fi; tiel ruze vi ne starigas kaptilojn por viaj legantoj; vi do ne
estas araneo.</p>

<p>HOVSTAD<br>
<span class="staging">(ridetas)</span> Dankon, ĉar vi havas tian bonan opinion pri mi. Ne,
efektive estas ja la ideo de Billing kaj ne la mia.</p>

<p>PETRA<br>
De Billing!</p>

<p>HOVSTAD<br>
Jes, li almenaŭ parolis tiel pasinttage. Estas ja Billing, kiu
absolute volas enpreni tiun rakonton; mi ja ne konas la libron.</p>

<p>PETRA<br>
Sed kiel povas do Billing kun siaj liberalaj opinioj —!</p>

<p>HOVSTAD<br>
Ho, Billing estas multspeca, li. Nun li ankaŭ petskribis pri la
ofico kiel sekretario de la magistrato, mi aŭdas.</p>

<p>PETRA<br>
Tion mi ne kredas, Hovstad. Kiel povus li decidigi sin al tiaĵo?</p>

<p>HOVSTAD<br>
Nu, pri tio vi devas demandi lin.</p>

<p>PETRA<br>
Neniam mi imagus tion pri Billing.</p>

<p>HOVSTAD<br>
<span class="staging">(rigardas ŝin fikse)</span> Ĉu ne? Ĉu tio venas al vi tiel neatende.</p>

<p>PETRA<br>
Jes. Aŭ tamen eble ne. Ho, mi ne vere scias —.</p>

<p>HOVSTAD<br>
Ni gazetskribistoj ne multe taŭgas, fraŭlino.</p>

<p>PETRA<br>
Ĉu vi vere tion diras?</p>

<p>HOVSTAD<br>
Foje mi tion pensas.</p>

<p>PETRA<br>
Jes, sub la ĉiutaga kverelado; tion mi komprenas. Sed nun, kun
granda afero inter la manoj —.</p>

<p>HOVSTAD<br>
Tio ĉi pri via patro, vi aludas?</p>

<p>PETRA<br>
Ĝuste tio, jes. Ŝajnas al mi, ke nun vi devas senti vin kiel viro,
kiu taŭgas antaŭ la plimulto.</p>

<p>HOVSTAD<br>
Jes, hodiaŭ mi sentas ion tian.</p>

<p>PETRA<br>
Jes, ĉu ne; vi ja tion sentas! Ho, estas admirinda vivotasko, kiun
vi elektis. Tiel rompi vojon por misjuĝitaj veroj kaj por novaj,
kuraĝaj opinioj —; jes, antaŭeniri sentime kaj paroli por maljuste
traktata homo —</p>

<p>HOVSTAD<br>
Pleje ĉar tiu maljuste traktata homo estas —, hm, — mi ne ĝuste
scias kiel mi —</p>

<p>PETRA<br>
Kiam li estas tiel justa kaj funde honesta, vi pensas?</p>

<p>HOVSTAD<br>
<span class="staging">(pli mallaŭte)</span> Pleje ĉar li estas via patro, mi pensas.</p>

<p>PETRA<br>
<span class="staging">(subite kiel frapita)</span> <em>Tio</em>?</p>

<p>HOVSTAD<br>
Jes, Petra, — fraŭlino Petra.</p>

<p>PETRA<br>
Ĉu estas <em>tio</em>, kio staras por vi, kiel la unua kaj supera? Ne la
afero mem? Ne la vero; ne la granda, varma bonkoreco de patro?</p>

<p>HOVSTAD<br>
Jes, — ja kompreneble, ankaŭ tio.</p>

<p>PETRA<br>
Ne dankon; nun vi trodiris, Hovstad; kaj nun mi neniam plu kredos vin
en io ajn.</p>

<p>HOVSTAD<br>
Ĉu vi ofendiĝus pro tio, ke estas pleje pro vi —?</p>

<p>PETRA<br>
Tio pro kio mi ofendiĝas, estas ke vi ne estis sincera antaŭ patro.
Vi parolis kun li, kvazaŭ la vero kaj la bono de la socio kuŝus en
via koro; vi trompis kaj patron kaj min; vi ne estas tia viro, kian
vi ŝajnigis. Kaj tion mi neniam pardonos al vi — neniam!</p>

<p>HOVSTAD<br>
Tion vi ne diru tiel akre, fraŭlino Petra; kaj malpli nun.</p>

<p>PETRA<br>
Kial ne nun?</p>

<p>HOVSTAD<br>
Ĉar via patro nun ne povas malhavi mian helpon.</p>

<p>PETRA<br>
<span class="staging">(rigardas lin kvazaŭ de supre)</span> Ĉu vi ankaŭ estas tia? Fi do!</p>

<p>HOVSTAD<br>
Ne, ne, mi ne estas; venis ja nur senintence; ne kredu tion.</p>

<p>PETRA<br>
Mi scias kion kredi. Adiaŭ.</p>

<p>ASLAKSEN<br>
<span class="staging">(el la presejo, rapide kaj sekrete)</span> Morto kaj plago, sinjoro Hovstad
— <span class="staging">(vidas Petra)</span> Aj, domaĝe —</p>

<p>PETRA<br>
Jen kuŝas la libro; donu ĝin al iu alia. <span class="staging">(iras al la elirejo)</span></p>

<p>HOVSTAD<br>
<span class="staging">(sekvas ŝin)</span> Sed, fraŭlino —</p>

<p>PETRA<br>
Adiaŭ. <span class="staging">(ŝi foriras.)</span></p>

<p>ASLAKSEN<br>
Sinjoro Hovstad, aŭskultu do!</p>

<p>HOVSTAD<br>
Nu, nu do; kio estas?</p>

<p>ASLAKSEN<br>
La magistranto staras en la presejo.</p>

<p>HOVSTAD<br>
La magistranto, vi diras?</p>

<p>ASLAKSEN<br>
Jes, li volas paroli kun vi; li envenis tra la malantaŭa pordo, —
ne volis esti vidata, vi komprenas.</p>

<p>HOVSTAD<br>
Kio tio povas esti? Ne; atendu, mi volas mem —</p>

<p class="staging">
(Li iras al la pordo de la presejo, malfermas, salutas kaj invitas la
<b>magistranton</b> enveni)</p>

<p>HOVSTAD<br>
Staru observante, Aslaksen, ke neniu —</p>

<p>ASLAKSEN<br>
Komprenas — <span class="staging">(iras en la presejon)</span></p>

<p>LA MAGISTRANTO<br>
Sinjoro Hovstad certe ne atendis vidi min ĉi tie.</p>

<p>HOVSTAD<br>
Ne, tion mi vere ne atendis.</p>

<p>LA MAGISTRANTO<br>
<span class="staging">(ĉirkaŭrigardas)</span> Ĉi tie vi ja aranĝis la ejon hejmece, vere
hejmece.</p>

<p>HOVSTAD<br>
Ho —</p>

<p>LA MAGISTRANTO<br>
Kaj nun mi venas tiel senceremonie okupante vian tempon.</p>

<p>HOVSTAD<br>
Bonvolu, sinjoro magistranto; mi estas je via servo. Sed ĉu mi ne
devas liberigi vin de —? <span class="staging">(metas la kepon kaj la bastonon de la
<b>magistranto</b> sur seĝon)</span> Kaj ĉu la magistranto bonvolas sidi?</p>

<p>LA MAGISTRANTO<br>
<span class="staging">(eksidas ĉe la tablo)</span> Dankon.</p>

<p class="staging">
(Ankaŭ Hovstad eksidas ĉe la tablo.)</p>

<p>LA MAGISTRANTO<br>
Mi havis — vere ĝenan travivaĵon hodiaŭ, sinjoro Hovstad.</p>

<p>HOVSTAD<br>
Nu? Jes tiom da farendaĵoj, kiom la magistranto havas, —</p>

<p>LA MAGISTRANTO<br>
Tio ĉi hodiaŭ rilatas al la doktoro de la banejo.</p>

<p>HOVSTAD<br>
Nu ja; al la doktoro?</p>

<p>LA MAGISTRANTO<br>
Li verkis iun proponon al la estraro de la banejo koncerne iujn
supozeblajn mankojn.</p>

<p>HOVSTAD<br>
Ho, vere?</p>

<p>LA MAGISTRANTO<br>
Jes, ĉu li ne diris al vi —? Ŝajnas al mi, ke li menciis —</p>

<p>HOVSTAD<br>
Ho jes, efektive, li lasis kelkajn vortojn fali —</p>

<p>ASLAKSEN<br>
<span class="staging">(el la presejo)</span> Mi devus ja havi la manuskripton —</p>

<p>HOVSTAD<br>
<span class="staging">(ĉagrenita)</span> Hm; ĝi ja kuŝas sur la pupitro.</p>

<p>ASLAKSEN<br>
<span class="staging">(trovas ĝin)</span> Bone.</p>

<p>LA MAGISTRANTO<br>
Sed <em>tie</em> ja ĝuste estas —</p>

<p>ASLAKSEN<br>
Jes, estas la traktaĵo de la doktoro, sinjoro magistranto.</p>

<p>HOVSTAD<br>
Nu, do estas <em>tiu</em>, pri kiu vi parolas?</p>

<p>LA MAGISTRANTO<br>
Ĝuste tiu. Kion vi opinias pri ĝi?</p>

<p>HOVSTAD<br>
Mi ja ne estas fakulo, kaj mi nur legis ĝin supraĵe.</p>

<p>LA MAGISTRANTO<br>
Sed vi tamen presigos ĝin?</p>

<p>HOVSTAD<br>
Al homo kiu elpaŝas sub sia propra nomo, mi ne povas rifuzi —</p>

<p>ASLAKSEN<br>
Mi decidas nenion en la gazeto, sinjoro magistranto —</p>

<p>LA MAGISTRANTO<br>
Kompreneble.</p>

<p>ASLAKSEN<br>
Mi nur presas, kion oni donas al mi en la manojn.</p>

<p>LA MAGISTRANTO<br>
Tute en ordo.</p>

<p>ASLAKSEN<br>
Kaj tial mi devas — <span class="staging">(iras al la presejo)</span></p>

<p>LA MAGISTRANTO<br>
Ne, restu momenton, sinjoro Aslaksen. Kun via permeso, sinjoro
Hovstad —</p>

<p>HOVSTAD<br>
Mi petas, sinjoro magistranto —</p>

<p>LA MAGISTRANTO<br>
Vi estas saĝa kaj pensema viro, sinjoro Aslaksen.</p>

<p>ASLAKSEN<br>
Ĝojigas min, ke la magistranto tiel pensas.</p>

<p>LA MAGISTRANTO<br>
Kaj viro kun influo en vastaj rondoj.</p>

<p>ASLAKSEN<br>
Nur pleje inter etburĝoj, ja.</p>

<p>LA MAGISTRANTO<br>
La malgrandaj impostpagantoj estas ja la plimulto — ĉi tie kiel en
aliaj lokoj.</p>

<p>ASLAKSEN<br>
Efektive ili ja estas.</p>

<p>LA MAGISTRANTO<br>
Kaj mi ne dubas, ke vi konas la opinion de la plimulto. Ĉu ne?</p>

<p>ASLAKSEN<br>
Jes, tion mi ja dirus, ke mi faras, sinjoro magistranto.</p>

<p>LA MAGISTRANTO<br>
Jes, — kaj ĉar regas tia laŭdinda oferemo inter la malpli
bonstataj burĝoj, —</p>

<p>ASLAKSEN<br>
Kiel tio?</p>

<p>HOVSTAD<br>
Oferemo?</p>

<p>LA MAGISTRANTO<br>
Estas bela signo pri socia spirito; ege bela signo. Mi dirus, ke tion
mi ne atendis. Sed vi konas ja la opinion pli profunde ol mi.</p>

<p>ASLAKSEN<br>
Jes, sed sinjoro magistranto —</p>

<p>LA MAGISTRANTO<br>
Kaj efektive ne fariĝos eta ofero, kiun la urbo verŝajne devos
fari.</p>

<p>HOVSTAD<br>
La urbo?</p>

<p>ASLAKSEN<br>
Sed mi ne komprenas —. Estas ja la banejo —!</p>

<p>LA MAGISTRANTO<br>
Post intertempa kalkulo la ŝanĝoj, kiujn la doktoro supozas
dezirindaj, sumiĝas al kelkaj centmiloj da kronoj.</p>

<p>ASLAKSEN<br>
Estas ja granda sumo; sed —</p>

<p>LA MAGISTRANTO<br>
Kompreneble fariĝos necese, ke ni kontraktu komunuman prunton.</p>

<p>HOVSTAD<br>
<span class="staging">(ekstaras)</span> Ĉu estas la intenco, ke la urbo —?</p>

<p>ASLAKSEN<br>
Ĉu pagiĝus el la kaso de la urbo! El la malriĉaj poŝoj de la
etburĝoj!</p>

<p>LA MAGISTRANTO<br>
Jes, estimata sinjoro Aslaksen, de kie alie venus la monaj rimedoj?</p>

<p>ASLAKSEN<br>
Pri tio devas zorgi la sinjoroj, kiuj posedas la banejon.</p>

<p>LA MAGISTRANTO<br>
La posedantoj de la banejo ne estimas sin kapablaj streĉi sin pli
foren ol ili jam faris.</p>

<p>ASLAKSEN<br>
Ĉu certe, sinjoro magistranto?</p>

<p>LA MAGISTRANTO<br>
Mi certigis min pri tio. Se oni deziras tiujn ampleksajn ŝanĝojn,
la urbo mem devas elspezi la kostojn.</p>

<p>ASLAKSEN<br>
Sed dia morto kaj plago — pardonu! sed tio ĉi estas ja tute alia
afero, sinjoro Hovstad!</p>

<p>HOVSTAD<br>
Jes, tia ĝi efektive estas.</p>

<p>LA MAGISTRANTO<br>
La plej fatala estas, ke necesus fermi la banejon dum tempo de du
jaroj.</p>

<p>HOVSTAD<br>
Fermi? Tute fermi!</p>

<p>ASLAKSEN<br>
Du jarojn!</p>

<p>LA MAGISTRANTO<br>
Jes, tiom longe daŭrus la laboro — minimume.</p>

<p>ASLAKSEN<br>
Sed morto kaj plago, tion ni ne eltenos, sinjoro magistranto! El kio
do vivu ni domposedantoj intertempe?</p>

<p>LA MAGISTRANTO<br>
Al tio estas bedaŭrinde malfacile respondi, sinjoro Aslaksen. Sed
kion volas vi, ke ni faru? Ĉu vi opinias ke ni ricevos eĉ unu solan
gaston al la banejo, kiam oni kredigas al ili, ke la akvo estas
putra, ke ni loĝas sur venena grundo, la tuta urbo —</p>

<p>ASLAKSEN<br>
Kaj ĉio estas nur imagaĵo?</p>

<p>LA MAGISTRANTO<br>
Per mia plej granda bonvolemo mi ne povis konvinki min, ke estas io
alia.</p>

<p>ASLAKSEN<br>
Jes, sed do estas ja tute nepravigeble farite de doktoro Stockmann
—; mi petas pardonon, sinjoro magistranto, sed —</p>

<p>LA MAGISTRANTO<br>
Estas bedaŭrinda vero, kion vi jen esprimas, sinjoro Aslaksen. Mia
frato ĉiam estis impeta homo.</p>

<p>ASLAKSEN<br>
Kaj tamen vi volas subteni lin en tiaĵo, sinjoro Hovstad!</p>

<p>HOVSTAD<br>
Sed kiu do povus pensi, ke —?</p>

<p>LA MAGISTRANTO<br>
Mi redaktis mallongan klarigon pri la afero, tiel kiel ĝi el sobra
vidpunkto estu komprenata; kaj aldone mi sugestas kiel eblaj domaĝoj
laŭespere estu riparotaj en maniero farebla por la kaso de la
banejo.</p>

<p>HOVSTAD<br>
Ĉu vi havas tiun artikolon ĉe vi, sinjoro magistranto?</p>

<p>LA MAGISTRANTO<br>
<span class="staging">(foliumas la poŝon)</span> Jes, mi kunprenis ĝin okaze, ke vi —</p>

<p>ASLAKSEN<br>
<span class="staging">(rapide)</span> Morto kaj plago, jen li estas!</p>

<p>LA MAGISTRANTO<br>
Kiu? Mia frato?</p>

<p>HOVSTAD<br>
Kie, — kie?</p>

<p>ASLAKSEN<br>
Li iras tra la presejo.</p>

<p>LA MAGISTRANTO<br>
Fatale. Mi ne dezirus renkonti lin ĉi tie, kaj mi ankoraŭ havas
multon priparolendan kun vi.</p>

<p>HOVSTAD<br>
<span class="staging">(montras al la pordo dekstre)</span> Eniru tien dume.</p>

<p>LA MAGISTRANTO<br>
Sed —?</p>

<p>HOVSTAD<br>
Vi trovos nur Billing.</p>

<p>ASLAKSEN<br>
Rapide, rapide, sinjoro magistranto; jen li venas.</p>

<p>LA MAGISTRANTO<br>
Jes, jes do; sed prizorgu, ke li baldaŭ foriru.</p>

<p class="staging">
(Li eliras tra la pordo dekstre, kiun <b>Aslaksen</b> malfermas kaj fermas
post li.)</p>

<p>HOVSTAD<br>
Trovu iun okupon, Aslaksen.</p>

<p class="staging">
(Li eksidas kaj skribas. <b>Aslaksen</b> foliumas en amaso da gazetoj sur
seĝo dekstre.)</p>

<p>DOKTORO STOCKMANN<br>
<span class="staging">(venas el la presejo)</span> Jen mi ree estas. <span class="staging">(demetas ĉapelon kaj
bastonon)</span></p>

<p>HOVSTAD<br>
<span class="staging">(skribante)</span> Jam nun, sinjoro doktoro? Urĝu pri tio, kion ni
priparolis, Aslaksen. La tempo ne sufiĉas por ni hodiaŭ.</p>

<p>DOKTORO STOCKMANN<br>
<span class="staging">(al <b>Aslaksen</b>)</span> Ankoraŭ neniu provpresaĵo, mi aŭdas.</p>

<p>ASLAKSEN<br>
<span class="staging">(ne sin turnante)</span> Ne, kiel povus la doktoro pensi tion?</p>

<p>DOKTORO STOCKMANN<br>
Ne, ne; sed mi estas senpacienca, vi certe komprenas. Mi havas eĉ ne
momentan kvieton antaŭ ol mi vidos ĝin en la gazeto.</p>

<p>HOVSTAD<br>
Hm; daŭros certe ankoraŭ ioman tempon. Ĉu vi ne pensas, Aslaksen?</p>

<p>ASLAKSEN<br>
Jes, mi preskaŭ timas tion.</p>

<p>DOKTORO STOCKMANN<br>
Bone, bone, miaj karaj amikoj; do mi revenos; mi volonte revenos du
fojojn, se estos necese. Tia granda afero, — la bonfarto de la tuta
urbo —; ne estas ja tempo por vivi en nenifarado. <span class="staging">(volas foriri,
sed haltas kaj revenas)</span> Sed aŭdu, — ankoraŭ estas afero, kiun mi
devas priparoli kun vi.</p>

<p>HOVSTAD<br>
Pardonu; sed ĉu ni povus alian fojon —?</p>

<p>DOKTORO STOCKMANN<br>
Estas en du vortoj dirite. Estas nur tio, vi komprenu, — ke kiam oni
morgaŭ legos mian artikolon en la gazeto, kaj ne scias, ke mi la
tutan vintron en silento laboradis por la bono de la urbo —</p>

<p>HOVSTAD<br>
Jes, sed doktoro —</p>

<p>DOKTORO STOCKMANN<br>
Mi scias kion vi volas diri. Vi opinias, ke ne estis pli ol mia
damnita devo, — simpla civitana devo. Kompreneble; tion mi scias
same bone kiel vi. Sed miaj samcivitanoj, vidu —; bona Dio, la
benitaj homoj, ili ja tiel amas min —</p>

<p>ASLAKSEN<br>
Jes, la civitanoj amas vin ĝis tiun ĉi tagon, sinjoro doktoro.</p>

<p>DOKTORO STOCKMANN<br>
Jes, kaj ĝuste tial mi timas, ke —; <em>jen</em> kion mi volis diri: Kiam
nun tio ĉi venas al ili — precipe al la senhavaj klasoj — kiel
instiganta alvoko por en la estonteco preni la aferojn de la urbo en
proprajn manojn —</p>

<p>HOVSTAD<br>
<span class="staging">(ekstaras)</span> Hm, sinjoro doktoro, mi ne volas kaŝi por vi —</p>

<p>DOKTORO STOCKMANN<br>
Aha, — ĉu mi ne povus pensi, ke io estas en preparo! Sed tion mi ne
volas akcepti. Se oni preparadas ion tian —</p>

<p>HOVSTAD<br>
Kion do?</p>

<p>DOKTORO STOCKMANN<br>
Nu, ion aŭ alian, — standard-procesion aŭ festmanĝon aŭ
subskripcion al honora donaco — aŭ kion ajn, vi devas promesi al mi
je via savo malhelpi tion. Kaj ankaŭ vi, Aslaksen; ĉu vi aŭdas?</p>

<p>HOVSTAD<br>
Pardonu, sinjoro doktoro; ni povas same bone unue kiel laste diri al
vi la puran veron —</p>

<p class="staging">
(<b>Sinjorino Stockmann</b>, kun ĉapelo kaj mantelo envenas tra la pordo
maldekstre en la fono.)</p>

<p>SINJORINO STOCKMANN<br>
<span class="staging">(vidas la doktoron)</span> Jes, ĝuste!</p>

<p>HOVSTAD<br>
<span class="staging">(iras al ŝi renkonte)</span> Jen jen, ankaŭ la sinjorino?</p>

<p>DOKTORO STOCKMANN<br>
Kion, diable, volas vi ĉi tie, Katrine?</p>

<p>SINJORINO STOCKMANN<br>
Vi ja povas bone pensi, kion mi volas.</p>

<p>HOVSTAD<br>
Bonvolu sidi. Aŭ eble —</p>

<p>SINJORINO STOCKMANN<br>
Dankon; ne ĝenu vin. Kaj vi eĉ ne devas esti ĉagrenita pro tio, ke
mi venas por serĉi Stockmann; ĉar sciu, ke mi estas patrino de tri
infanoj.</p>

<p>DOKTORO STOCKMANN<br>
Babilaĵo; tion ni ja bone scias.</p>

<p>SINJORINO STOCKMANN<br>
Ĉu? Ne aspektas tiel, ke vi pensas iom pri edzino kaj infanoj
hodiaŭ; ĉar alie vi ne irus ĵeti nin ĉiujn en malfeliĉon.</p>

<p>DOKTORO STOCKMANN<br>
Sed ĉu vi estas tute freneza, Katrine! Ĉu viro kun edzino kaj
infanoj ne havu permeson publikigi la veron, — ne havu permeson esti
utila kaj agema civitano, — ne havu permeson servi la urbon en kiu
li loĝas!</p>

<p>SINJORINO STOCKMANN<br>
Ĉio kun modereco, Tomas!</p>

<p>ASLAKSEN<br>
Tion ankaŭ mi diras. Modereco en ĉio.</p>

<p>SINJORINO STOCKMANN<br>
Kaj tial vi faras pekon kontraŭ nin, sinjoro Hovstad, kiam vi logas
mian edzon for de domo kaj hejmo, kaj forlogas lin en tion ĉi.</p>

<p>HOVSTAD<br>
Mi ja ne forlogas iun en —</p>

<p>DOKTORO STOCKMANN<br>
Forlogas! Ĉu vi kredas, ke <em>mi</em> lasas min forlogi!</p>

<p>SINJORINO STOCKMANN<br>
Jes, vi faras. Mi ja scias, ke vi estas la plej inteligenta homo en
la urbo; sed estas tre facile forlogi vin, Tomas. <span class="staging">(al <b>Hovstad</b>)</span> Kaj
pensu nur, ke li perdas sian oficon ĉe la banejo, se vi presos lian
artikolon —</p>

<p>ASLAKSEN<br>
Kio do!</p>

<p>HOVSTAD<br>
Sed aŭdu, sinjoro doktoro —</p>

<p>DOKTORO STOCKMANN<br>
<span class="staging">(ridas)</span> Ha-ha, lasu ilin nur provi —! Ho ne, — ili certe gardos
sin. Ĉar, vidu, mi havas la kompaktan plimulton malantaŭ mi!</p>

<p>SINJORINO STOCKMANN<br>
Jes, estas ja ĝuste la malfeliĉo, ke vi havas tian teruraĵon
malantaŭ vi.</p>

<p>DOKTORO STOCKMANN<br>
Babilaĵo, Katrine; — iru hejmen kaj zorgu pri via domo, kaj lasu
min zorgi pri la socio. Kiel vi povas timi, kiam mi estas fidema kaj
ĝoja? <span class="staging">(frotas la manojn kaj paŝadas tien kaj reen)</span> La vero kaj la
popolo gajnos la batalon, je tio vi povas sakri. Ho, mi vidas la
tutan liberalan burĝaron ariĝi en venkantan armeon —! <span class="staging">(haltas ĉe
seĝo)</span> Kio — kio diablo estas <em>jeno</em>?</p>

<p>ASLAKSEN<br>
<span class="staging">(rigardas tien)</span> Aj do!</p>

<p>HOVSTAD<br>
<span class="staging">(same)</span> Hm —</p>

<p>DOKTORO STOCKMANN<br>
Jen kuŝas ja la pinto de la aŭtoritatulo.</p>

<p class="staging">
(Li prenas zorgeme la kepon de la <b>magistranto</b> per la fingropintoj,
kaj suprenlevas ĝin.)</p>

<p>SINJORINO STOCKMANN<br>
La kepo de la magistranto!</p>

<p>DOKTORO STOCKMANN<br>
Kaj jen ankaŭ la komandobastono. Kiel diable kaj fantome —</p>

<p>HOVSTAD<br>
Nu jeno do —</p>

<p>DOKTORO STOCKMANN<br>
Ha, mi komprenas! Li faris viziton por konvinki vin. Ha-ha, jen li
venis al la ĝustaj! Kaj kiam li ekvidis min en la presejo —.
<span class="staging">(ekridas)</span> Ĉu li kuris, sinjoro Aslaksen?</p>

<p>ASLAKSEN<br>
<span class="staging">(rapide)</span> Je Dio li kuris, doktoro.</p>

<p>DOKTORO STOCKMANN<br>
Kuris de bastono kaj —. Babilaĵo; Petro ne kuras de io ajn. Sed
diable, kien vi metis lin? Ha, — tie, kompreneble. Nun vi vidu,
Katrine!</p>

<p>SINJORINO STOCKMANN<br>
Tomas, — mi petas vin —!</p>

<p>ASLAKSEN<br>
Gardu vin, sinjoro doktoro!</p>

<p>DOKTORO STOCKMANN<br>
<span class="staging">(Li metas la kepon de la <b>magistranto</b> sur la kapon kaj prenas lian
bastonon; poste li iras al la pordo, abrupte malfermas ĝin, kaj
salutas per la mano al la ŝirmilo de la kepo.)</span></p>

<p class="staging">
(La <b>magistranto</b> envenas, ruĝa de kolero. Malantaŭ li <b>Billing</b>.)</p>

<p>LA MAGISTRANTO<br>
Kion tiuj tumultoj signifu?</p>

<p>DOKTORO STOCKMANN<br>
Respekto, mia bona Petro. Nun estas mi, kiu estas la aŭtoritato en
la urbo.</p>

<p class="staging">
(Li paŝadas tien kaj reen.)</p>

<p>SINJORINO STOCKMANN<br>
<span class="staging">(preskaŭ plorante)</span> Ne, sed Tomas do!</p>

<p>LA MAGISTRANTO<br>
<span class="staging">(postsekvas lin)</span> Donu al mi mian kepon kaj bastonon!</p>

<p>DOKTORO STOCKMANN<br>
<span class="staging">(kiel antaŭe)</span> Se vi estas policestro, mi estas urbestro, — mi
estras la tutan urbon, mi, jen vidu!</p>

<p>LA MAGISTRANTO<br>
Demetu la kepon, mi diras. Memoru ke estas laŭregulara uniformkepo!</p>

<p>DOKTORO STOCKMANN<br>
Ba; ĉu vi opinias, ke la vekiĝanta popola leono lasas sin timigi de
uniformkepoj? Ĉar sciu, ke ni faros revolucion en la urbo morgaŭ.
Vi minacis maldungi min; sed nun mi maldungos vin, — maldungos vin
de ĉiuj viaj konfiditaj postenoj —. Ĉu vi opinias, ke mi ne povas?
Ho jes; mi havas la venkantajn potencojn de la socio kun mi. Hovstad
kaj Billing volas tondri en “La Popola Mesaĝo”, kaj presisto
Aslaksen elmarŝos antaŭe de la tuta asocio de domposedantoj —</p>

<p>ASLAKSEN<br>
Tion mi ne faros, sinjoro doktoro.</p>

<p>DOKTORO STOCKMANN<br>
Certe vi faros —</p>

<p>LA MAGISTRANTO<br>
Aha; sinjoro Hovstad eble aliĝos al la agitado?</p>

<p>HOVSTAD<br>
Ne, sinjoro magistranto.</p>

<p>ASLAKSEN<br>
Ne, tiel freneza sinjoro Hovstad ne estas, ke li detruos kaj sin mem
kaj la gazeton pro imagaĵo.</p>

<p>DOKTORO STOCKMANN<br>
<span class="staging">(ĉirkaŭrigardas)</span> Kion do jeno signifu?</p>

<p>HOVSTAD<br>
Vi prezentis vian aferon en falsa lumo, sinjoro doktoro; kaj tial mi
ne povas subteni ĝin.</p>

<p>BILLING<br>
Ne, post tio, kion sinjoro magistranto bonvole klarigis al mi, —</p>

<p>DOKTORO STOCKMANN<br>
Falsa! Lasu min pri tio. Presigu vi nur mian traktaĵon; mi estos
viro por defendi ĝin.</p>

<p>HOVSTAD<br>
Mi ne presigos ĝin. Mi ne povas, ne volas kaj ne kuraĝas presigi
ĝin.</p>

<p>DOKTORO STOCKMANN<br>
Vi ne kuraĝas? Kia babilaĵo! Vi ja estas redaktoro; kaj estas ja la
redaktoroj, kiuj regas la gazetaron, mi kredus!</p>

<p>ASLAKSEN<br>
Ne; sed estas la abonantoj, sinjoro doktoro.</p>

<p>LA MAGISTRANTO<br>
Feliĉe, jes.</p>

<p>ASLAKSEN<br>
Estas la publika opinio, la klera publiko, la domposedantoj kaj ĉiuj
aliaj; <em>tiuj</em> regas la gazetojn.</p>

<p>DOKTORO STOCKMANN<br>
<span class="staging">(sinrega)</span> Kaj ĉiujn tiujn potencojn mi havas kontraŭ mi?</p>

<p>ASLAKSEN<br>
Jes, vi havas. Estus la ruinigo de la burĝaro, se ni presus vian
artikolon.</p>

<p>DOKTORO STOCKMANN<br>
Nu tiel. —</p>

<p>LA MAGISTRANTO<br>
Mian kepon kaj mian bastonon!</p>

<p class="staging">
(<b>Doktoro Stockmann</b> demetas la kepon kaj kuŝigas ĝin sur la
tablon kune kun la bastono.)</p>

<p>LA MAGISTRANTO<br>
<span class="staging">(prenas ambaŭ al si)</span> Via urbestra honoro ekhavis abruptan finon.</p>

<p>DOKTORO STOCKMANN<br>
Ni ankoraŭ ne atingis la finon. <span class="staging">(al <b>Hovstad</b>)</span> Do neeblas presigi
mian traktaĵon en “La Popola Mesaĝo”?</p>

<p>HOVSTAD<br>
Tute neeblas; ankaŭ pro konsidero pri via familio.</p>

<p>SINJORINO STOCKMANN<br>
Ho, vi tute ne havu konsideron pri la familio, sinjoro Hovstad.</p>

<p>LA MAGISTRANTO<br>
<span class="staging">(prenas paperon el la poŝo)</span> Kiel informo por la publiko sufiĉas
tion ĉi: Estas aŭtentika klarigo. Bonvolu.</p>

<p>HOVSTAD<br>
<span class="staging">(prenas la paperon)</span> Bone; estos zorge presigata.</p>

<p>DOKTORO STOCKMANN<br>
Sed la mia ne. Oni imagas, ke oni povas silentigi min kaj la veron
ĝis morto! Sed tio ne iros tiel glate, kiel vi opinias. Sinjoro
Aslaksen, bonvolu tuj preni mian manuskripton kaj presi ĝin kiel
flugfolion — je mia propra kostopago, — en mia eldonejo. Mi volas
havi kvar cent ekzemplerojn; ne, kvin, ses cent mi volas havi.</p>

<p>ASLAKSEN<br>
Eĉ ne se vi ofertus al mi oron, kuraĝus mi ludoni mian presejon al
tiaĵo, sinjoro doktoro. Mi ne kuraĝas pro la publika opinio. Neniu
en la urbo presos ĝin.</p>

<p>DOKTORO STOCKMANN<br>
Do redonu ĝin al mi.</p>

<p>HOVSTAD<br>
<span class="staging">(donas al li la manuskripton)</span> Bonvolu.</p>

<p>DOKTORO STOCKMANN<br>
<span class="staging">(serĉas ĉapelon kaj bastonon)</span> Publikigota ĝi tamen estu. Mi legos
ĝin en granda popolkunveno; ĉiuj miaj samcivitanoj aŭdu la voĉon
de la vero!</p>

<p>LA MAGISTRANTO<br>
Neniu asocio en la tuta urbo pruntedonos al vi ejon por tia celo.</p>

<p>ASLAKSEN<br>
Eĉ ne unu sola; tion mi ja certe scias.</p>

<p>BILLING<br>
Ne, dia morto, ĉu ili faros!</p>

<p>SINJORINO STOCKMANN<br>
Estus do tro indignige! Sed kial staras ili do tiel kontraŭ vi,
ĉiuj?</p>

<p>DOKTORO STOCKMANN<br>
<span class="staging">(kolera)</span> Jes, tion mi diru. Estas ĉar en tiu ĉi urbo ĉiuj viroj
estas timoplenaj virinoj — kiel vi; ĉiuj nur pensas pri la familio
kaj ne pri la socio.</p>

<p>SINJORINO STOCKMANN<br>
<span class="staging">(kaptas lian brakon)</span> Do mi montru al ili unu — unu virinon, kiu
povas esti viro — fojon. Ĉar nun mi kunsentas kun vi, Tomas!</p>

<p>DOKTORO STOCKMANN<br>
Bone dirite, Katrine. Publikigota ĝi estu, je mia beno kaj savo! Se
mi ne povos lui ejon, do mi dungos tamburiston por iri tra la urbo
kun mi, kaj mi laŭtlegos ĝin ĉe ĉiuj stratanguloj.</p>

<p>LA MAGISTRANTO<br>
Tiel ege freneza vi do ne estas?</p>

<p>DOKTORO STOCKMANN<br>
Jes, mi estas!</p>

<p>ASLAKSEN<br>
Vi havos eĉ neniun homon en la tuta urbo por iri kun vi.</p>

<p>BILLING<br>
Ne, dia morto, ĉu vi ekhavos!</p>

<p>SINJORINO STOCKMANN<br>
Ne cedu, Tomas. Mi sendos la knabojn kuniri kun vi.</p>

<p>DOKTORO STOCKMANN<br>
Bona ideo!</p>

<p>SINJORINO STOCKMANN<br>
Morten volonte kuniros; kaj Ejlif, certe ankaŭ li.</p>

<p>DOKTORO STOCKMANN<br>
Jes, kaj ankaŭ Petra! Kaj vi mem, Katrine!</p>

<p>SINJORINO STOCKMANN<br>
Ne, ne, mi ne; sed mi staros en la fenestro por rigardi vin; tion mi
faros.</p>

<p>DOKTORO STOCKMANN<br>
<span class="staging">(ĉirkaŭbrakas kaj kisas ŝin)</span> Dankon pro tio! Jes, nun ni provu
batalon, vi bonaj sinjoroj! Mi volas vidi ĉu la fiaĵo kapablas
kunkudri la buŝon de tiu patrioto, kiu volas purigi la socion!</p>

<p class="staging">
(Li kaj la sinjorino eliras tra la pordo maldekstre en la fono.)</p>

<p>LA MAGISTRANTO<br>
<span class="staging">(malkviete agitas sian kapon)</span> Nun li igis ankaŭ <em>ŝin</em> freneza.</p>

</div>
<div class="acte">
<h3 class="actehead">KVARA AKTO</h3>

<p class="staging">
(Granda malmoderna salono en la domo de Horster. Malferma duparta
pordo en la fono kondukas en antaŭĉambron. Sur la maldekstra
longmuro estas tri fenestroj; meze sur la kontraŭa muro estas metita
podio kaj sur ĝin malgranda tablo kun du kandeloj, akvokarafo, glaso
kaj sonorilo. Cetere la salono estas lumigata per lampetoj inter la
fenestroj. Maldekstre antaŭe staras tablo kun kandelo kaj seĝo.
Antaŭe dekstre estas pordo kaj apud ĝi kelke da seĝoj.)</p>

<p class="staging">
(Granda kunveno de civitanoj el ĉiuj tavoloj. Oni povas vidi kelkajn
virinojn kaj kelkajn lernejajn knabojn en la amaso. Pli kaj pli da
homoj laŭvice fluas enen de la fono, tiel ke la salono pleniĝas.)</p>

<p>CIVITANO<br>
<span class="staging">(al aliulo, kiun li renkontas)</span> Ĉu ankaŭ vi venas ĉi-vespere,
Lamstad?</p>

<p>LA ALPAROLINTO<br>
Mi partoprenas en ĉiuj popolkunvenoj, mi.</p>

<p>ĈESTARANTO<br>
Vi ja kunprenis fajfilon, ĉu ne?</p>

<p>LA DUA CIVITANO<br>
Kredu ke mi faris. Ĉu vi ne?</p>

<p>LA TRIA<br>
Ho jes. Kaj ŝipestro Evensen volas kunpreni grandan kornon, li
diris.</p>

<p>LA DUA CIVITANO<br>
Li estas amuza, tiu Evensen. <span class="staging">(ridado en la grupo)</span></p>

<p>LA KVARA CIVITANO<br>
<span class="staging">(alvenas)</span> Aŭdu, diru kio okazos ĉi vespere?</p>

<p>LA DUA CIVITANO<br>
Estas ja doktoro Stockmann, kiu volas fari prelegon kontraŭ la
magistranto.</p>

<p>LA NOVEVENINTO<br>
Sed la magistranto estas ja lia frato.</p>

<p>LA UNUA CIVITANO<br>
Tio estas tute egale por li; doktoro Stockmann ne estas malkuraĝa.</p>

<p>LA TRIA CIVITANO<br>
Sed li ja malpravas; tion mi legis en “La Popola Mesaĝo”.</p>

<p>LA DUA CIVITANO<br>
Jes, kredeble li malpravas ĉi tiun fojon; ĉar ili ne volis luigi al
li salonon nek en la asocio de domposedantoj nek en la civitanklubo.</p>

<p>LA UNUA CIVITANO<br>
Eĉ ne la banejan salonon li povis lui.</p>

<p>LA DUA CIVITANO<br>
Ne, kompreneble.</p>

<p>VIRO<br>
<span class="staging">(en alia grupo)</span> Kun kiu oni samopiniu en ĉi tiu afero, sinjoro?</p>

<p>ALIA VIRO<br>
<span class="staging">(en la sama grupo)</span> Nur rigardu presiston Aslaksen, kaj faru, kiel
<em>li</em> faras.</p>

<p>BILLING<br>
<span class="staging">(kun dokumentujo sub la brako, faras al si vojon tra la amaso)</span>
Pardonu, sinjoroj! Permesu al mi preterpasi. Mi referos por “La
Popola Mesaĝo”. Koran dankon!</p>

<p class="staging">
(Li eksidas ĉe la tablo maldekstre.)</p>

<p>LABORISTO<br>
Kiu tiu estas?</p>

<p>ALIA LABORISTO<br>
Ĉu vi ne konas <em>lin</em>? Estas ja tiu Billing, kiu skribas por la
gazeto de Aslaksen.</p>

<p class="staging">
(<b>Ŝipestro Horster</b> akompanas <b>sinjorinon Stockmann</b> kaj <b>Petra</b>
enen tra la pordo dekstre antaŭe. Ejlif kaj <b>Morten</b> sekvas ilin.)</p>

<p>HORSTER<br>
Mi pensis, ke jen la familio povas sidi; de ĉi tie estas facile
eliri, se io okazus.</p>

<p>SINJORINO STOCKMANN<br>
Ĉu vi kredas, ke fariĝos tumultoj?</p>

<p>HORSTER<br>
Oni neniam scias —; inter tiom da homoj —. Sed eksidu vi nun tute
trankvile.</p>

<p>SINJORINO STOCKMANN<br>
<span class="staging">(eksidas)</span> Kiel ĝentile de vi, ke vi proponis al Stockmann vian
salonon.</p>

<p>HORSTER<br>
Ĉar ja neniu alia volis, do —</p>

<p>PETRA<br>
<span class="staging">(kiu ankaŭ eksidis)</span> Kaj ankaŭ kuraĝe, Horster.</p>

<p>HORSTER<br>
Ho, tio ne postulis multe da kuraĝo, mi opinias.</p>

<p class="staging">
(<b>Redaktoro Hovstad</b> kaj <b>presisto Aslaksen</b> venas samtempe, sed
unuope tra la amaso.)</p>

<p>ASLAKSEN<br>
<span class="staging">(iras al <b>Horster</b>)</span> Ĉu la doktoro ankoraŭ ne venis?</p>

<p>HORSTER<br>
Li atendas tie interne. <span class="staging">(moviĝo apud la pordo en la fono)</span></p>

<p>HOVSTAD<br>
<span class="staging">(al <b>Billing</b>)</span> Jen la magistranto. Vidu!</p>

<p>BILLING<br>
Jes, dia morto, ĉu li ne tamen venas!</p>

<p class="staging">
(<b>Magistranto Stockmann</b> senpuŝe faras al si vojon inter la
kunvenintoj, salutas ĝentile kaj prenas lokon ĉe la muro
maldekstre. Iom poste venas <b>doktoro Stockmann</b> tra la pordo dekstre
antaŭe. Li estas nigre vestita, en redingoto, kun blanka koltuko.
Iuj manfrapas necerte, sed silentiĝas per mallaŭtaj tŝŝ.
Fariĝas silente.)</p>

<p>DOKTORO STOCKMANN<br>
<span class="staging">(duonlaŭte)</span> Kiel vi fartas, Katrine?</p>

<p>SINJORINO STOCKMANN<br>
Nu, mi fartas bone. <span class="staging">(Pli mallaŭte)</span> Ne koleriĝu nun, Tomas.</p>

<p>DOKTORO STOCKMANN<br>
Ho, mi scias regi min. <span class="staging">(rigardas sian horloĝon, supreniras la
podion kaj kapklinas)</span> La horloĝo montras kvaronon post, — kaj do mi
volas komenci — <span class="staging">(eltiras sian manuskripton)</span></p>

<p>ASLAKSEN<br>
Unue ni devas elekti prezidanton.</p>

<p>DOKTORO STOCKMANN<br>
Ne; tio ne estas necesa.</p>

<p>KELKAJ SINJOROJ<br>
<span class="staging">(krias)</span> Jes, jes!</p>

<p>LA MAGISTRANTO<br>
Ankaŭ mi opinius, ke prezidanto devus esti elektata.</p>

<p>DOKTORO STOCKMANN<br>
Sed mi kunvokis ĉi tiun kunvenon por fari prelegon, Petro!</p>

<p>LA MAGISTRANTO<br>
La prelego de la baneja kuracisto eble kaŭzus esprimojn de
diverĝantaj opinioj.</p>

<p>PLURAJ VOĈOJ<br>
Prezidanton! Prezidanton!</p>

<p>HOVSTAD<br>
La publika civitana volo aspekte postulas prezidanton.</p>

<p>DOKTORO STOCKMANN<br>
<span class="staging">(sinrege)</span> Nu do bone; lasu do la civitana volo havi sian volon.</p>

<p>ASLAKSEN<br>
Ĉu ne la magistranto volus akcepti tiun taskon?</p>

<p>TRI SINJOROJ<br>
<span class="staging">(manfrapas)</span> Bravo! Bravo!</p>

<p>LA MAGISTRANTO<br>
Pro pluraj facile kompreneblaj kaŭzoj mi devas rifuzi. Sed feliĉe
ni havas en nia mezo viron, kiun mi opinias ke ĉiuj povas akcepti.
Mi aludas al la prezidanto de la asocio de domposedantoj, sinjoro
presisto Aslaksen.</p>

<p>MULTAJ VOĈOJ<br>
Jes, jes! Aslaksen vivu! Hura por Aslaksen.</p>

<p class="staging">
(<b>Doktoro Stockmann</b> prenas sian manuskripton kaj malsupreniras de la
podio)</p>

<p>ASLAKSEN<br>
Ĉar la fido de miaj kuncivitanoj vokas min, mi ne estas malinklina
—</p>

<p class="staging">
(Manfrapado kaj aplaŭdo. <b>Aslaksen</b> supreniras la podion.)</p>

<p>BILLING<br>
<span class="staging">(skribas)</span> Do — “sinjoro presisto Aslaksen elektita per aplaŭdo” —</p>

<p>ASLAKSEN<br>
Kaj ĉar mi nun staras sur tiu ĉi loko, mi petas la permeson diri
kelkajn mallongajn vortojn. Mi estas trankvilema kaj pacema homo, kiu
ŝatas prudentan moderecon — kaj moderan prudenton; tion scias ĉiu
ajn, kiu konas min.</p>

<p>MULTAJ VOĈOJ<br>
Jes, jes, Aslaksen!</p>

<p>ASLAKSEN<br>
En la lernejo de la vivo kaj de la spertoj mi lernis, ke modereco
estas la virto, kiu plej bone decas al civitano —</p>

<p>LA MAGISTRANTO<br>
Aŭdu!</p>

<p>ASLAKSEN<br>
— kaj ke prudento kaj modereco estas tio, kio estas plej bone ankaŭ
por la socio. Mi tial admonus al la estimata samcivitano, kiu
kunvokis al ĉi tiu kunveno, ke li kiel eble provos teni sin inter la
limoj de la modereco.</p>

<p>VIRO<br>
<span class="staging">(apud la pordo)</span> Je la sano de la asocio por modereco!</p>

<p>VOĈO<br>
Fi pro diablo!</p>

<p>MULTAJ<br>
Tŝŝ, tŝŝ!</p>

<p>ASLAKSEN<br>
Neniuj interrompoj, sinjoroj! — Ĉu iu petas la parolrajton?</p>

<p>LA MAGISTRANTO<br>
Sinjoro prezidanto!</p>

<p>ASLAKSEN<br>
Sinjoro magistranto Stockmann havas la parolrajton.</p>

<p>LA MAGISTRANTO<br>
Konsiderante la proksiman parencecon, supozeble konatan, kiun mi
havas al la funkcianta baneja kuracisto, mi preferus nenion diri
ĉi-vespere. Sed mia rilato al la banejo kaj la konsidero al la plej
gravaj interesoj de la urbo devigas min prezenti proponon. Mi
kuraĝas supozi, ke neniu el la ĉeestantaj civitanoj opinias, ke
estas dezirinde, ke malfidindaj kaj troigantaj prezentoj de la
sanitaraj kondiĉoj en la banejo kaj la urbo estu disvastigataj en
vastaj rondoj.</p>

<p>MULTAJ VOĈOJ<br>
Ne, ne, ne! Tion ne! Ni protestas!</p>

<p>LA MAGISTRANTO<br>
Mi tial proponas, ke la kunveno ne permesu al la baneja kuracisto
laŭtlegi aŭ prelegi sian prezenton de la afero.</p>

<p>DOKTORO STOCKMANN<br>
<span class="staging">(impete)</span> Ne permesas —? Kio do!</p>

<p>SINJORINO STOCKMANN<br>
<span class="staging">(tusas)</span> Hm — hm!</p>

<p>DOKTORO STOCKMANN<br>
<span class="staging">(regas sin)</span> Nu; do ne permesas.</p>

<p>LA MAGISTRANTO<br>
En mia klarigo en “La Popola Mesaĝo” mi prezentis al la publiko la
ĉefajn faktojn, tiel ke ĉiuj bonvolemaj burĝoj facile povas fari
sian juĝon. El tio oni vidos, ke la propono de la baneja kuracisto,
— krom esti voto pri malkonfido al la estrantaj homoj en la loko, —
vere signifas ŝarĝi sur la impostpagantojn nenecesan elspezon de
minimume cent mil kronoj.</p>

<p class="staging">
(malkontento, kaj kelkaj fajfas)</p>

<p>ASLAKSEN<br>
<span class="staging">(sonorigas)</span> Silentium, miaj sinjoroj! Mi permesas al mi subteni la
proponon de la magistranto. Estas ankaŭ <em>mia</em> opinio, ke la agitado
de la doktoro havas subintencon. Li parolas pri la banejo; sed estas
al revolucio ke li aspiras; li volas meti la estradon en aliajn
manojn. Neniu malfidas la honestan intencon de la doktoro; Dio gardu,
pri tio ne povas esti du opinioj. Ankaŭ <em>mi</em> estas amiko de popola
memregado, kiam ĝi ne fariĝas tro multekosta por la impostpagantoj.
Sed <em>tio</em> estus la okazo ĉi tie; kaj tial —; je dia morto —
pardonu — mi ne povas subteni doktoron Stockmann tiun ĉi fojon. Oni
povas ankaŭ aĉeti oron tro multekoste; tio estas ja <em>mia</em> opinio.</p>

<p class="staging">
(vigla aplaŭdado de ĉiuj flankoj)</p>

<p>HOVSTAD<br>
Ankaŭ mi sentas min instigata klarigi mian sintenon. Unue la agitado
de doktoro Stockmann aspekte gajnis konsiderindan apogon, kaj mi
subtenis lin tiel senpartie kiel mi povis. Sed dume ni malkovris, ke
ni lasis nin misgvidi de falsa prezentado —</p>

<p>DOKTORO STOCKMANN<br>
Falsa —!</p>

<p>HOVSTAD<br>
Iu ne tute fidinda prezentado, kiel la klarigo de la magistranto
montris. Mi esperas, ke neniu en ĉi tiu loko malfidas mian liberalan
animstaton; la sinteno de “La Popola Mesaĝo” en la grandaj politikaj
problemoj estas bone konata de ĉiuj. Sed de spertaj kaj saĝaj homoj
mi lernis, ke en pure lokaj aferoj gazeto devas antaŭeniri kun ioma
singardemo.</p>

<p>ASLAKSEN<br>
Mi tute samopinias kun la parolanto.</p>

<p>HOVSTAD<br>
Kaj en la prezentita afero estas sendube, ke doktoro Stockmann havas
la publikan volon kontraŭ si. Sed kiu estas la unua kaj plej granda
devo de redaktoro, miaj sinjoroj? Ĉu ne estas agi konforme al siaj
legantoj? Ĉu li ne ricevis kvazaŭ silentan mandaton por fervore kaj
senlace antaŭenigi la prosperon de siaj samideanoj? Aŭ ĉu mi eble
erarus en tio?</p>

<p>MULTAJ VOĈOJ<br>
Ne, ne, ne! Redaktoro Hovstad pravas!</p>

<p>HOVSTAD<br>
Kostis por mi pezan lukton rompi kun viro, en kies hejmo mi
lastatempe estis ofta gasto, — viro, kiu ĝis ĉi tiu tago ĝuis la
senduban bonvolemon de siaj kuncivitanoj, — viro, kies sola — aŭ
almenaŭ plej esenca eraro estas, ke li demandas pri konsilo pli el
sia koro ol el sia kapo.</p>

<p>KELKAJ DISAJ VOĈOJ<br>
Jen vero! Hura por doktoro Stockmann!</p>

<p>HOVSTAD<br>
Sed mia devo al la socio devigis min rompi kun li. Kaj ankaŭ estas
alia konsidero, kiu pelas min lukti kontraŭ lin kaj, se eble,
haltigi lin sur la fatala vojo, laŭ kiu li nun iras; estas la
konsidero al lia familio —</p>

<p>DOKTORO STOCKMANN<br>
Tenu vin al la akvotubo kaj la kloako!</p>

<p>HOVSTAD<br>
— la konsidero al lia edzino kaj liaj neplenaĝaj infanoj.</p>

<p>MORTEN<br>
Ĉu tiuj estas ni, panjo?</p>

<p>SINJORINO STOCKMANN<br>
Tŝ!</p>

<p>ASLAKSEN<br>
Mi do volas meti la proponon de la magistranto sub voĉdonon.</p>

<p>DOKTORO STOCKMANN<br>
Vi ne bezonas! Ĉi-vespere mi ne intencas paroli pri la fiaĵo tie
malsupre en la banejo. Ne; vi aŭdos ion tute alian.</p>

<p>LA MAGISTRANTO<br>
<span class="staging">(duonlaŭte)</span> Kio do nun estas?</p>

<p>EBRIA VIRO<br>
<span class="staging">(supre apud la enirpordo)</span> Mi estas impostrajtigita! Kaj tial mi
ankaŭ estas opinirajtigita! Kaj mi havas la plenan — firman —
nekompreneblan opinion ke —</p>

<p>PLURAJ VOĈOJ<br>
Silentu tie!</p>

<p>ALIAJ<br>
Li estas ebria! Elĵetu lin! <span class="staging">(Oni elĵetas la ebriulon.)</span></p>

<p>DOKTORO STOCKMANN<br>
Ĉu mi rajtas paroli?</p>

<p>ASLAKSEN<br>
<span class="staging">(sonorigas)</span> Sinjoro doktoro Stockmann parolos!</p>

<p>DOKTORO STOCKMANN<br>
Ke tio okazus nur antaŭ kelkaj tagoj, ke oni kuraĝus provi kiel
ĉi-vespere bari al mi la parolrajton! Kiel leono mi defendus miajn
sanktajn homajn rajtojn! Sed nun tio por mi ne gravas; ĉar nun mi
havas pli grandajn aferojn por priparoli.</p>

<p class="staging">
(La amaso densiĝas ĉirkaŭ li. <b>Morten Kiil</b> aperas inter la
ĉestarantoj.)</p>

<p>DOKTORO STOCKMANN<br>
<span class="staging">(daŭrigas)</span> Mi pensis, kaj mi cerbumis multe dum la lastaj tagoj, —
cerbumis pri multaj aferoj, tiel ke fine komencis turniĝi en mia
kapo.</p>

<p>LA MAGISTRANTO<br>
<span class="staging">(tusas)</span> Hm —!</p>

<p>DOKTORO STOCKMANN<br>
— sed jen mi klare vidis la rilatojn; mi travidis la konekson tute
klare. Kaj tial mi staras ĉi tie hodiaŭ. Miaj samcivitanoj, mi
volas funde senvualigi por vi kaŝitajn aferojn! Mi montros al vi
malkovron multe pli gravan, ol tiun malgravaĵon, ke nia
akvokondukilo estas venena, kaj ke nia banejo por sano kuŝas sur
infektita grundo.</p>

<p>MULTAJ VOĈOJ<br>
<span class="staging">(kriante)</span> Ne parolu pri la banejo! Ni ne volas aŭdi tion. Nenion pri
ĝi.</p>

<p>DOKTORO STOCKMANN<br>
Mi diris, ke mi volas paroli pri la granda malkovro, kiun mi faris la
lastajn tagojn, — la malkovro, ke ĉiuj niaj spiritaj vivofontoj
estas venenaj, kaj ke nia tuta civitana socio kuŝas sur la infektita
grundo de la mensogo.</p>

<p>KONSTERNITAJ VOĈOJ<br>
<span class="staging">(duonlaŭte)</span> Kion li diras?</p>

<p>LA MAGISTRANTO<br>
Kia kulpigo —!</p>

<p>ASLAKSEN<br>
<span class="staging">(kun la mano sur la sonorilo)</span> Mi petas la parolanton sin moderi.</p>

<p>DOKTORO STOCKMANN<br>
Mi amis mian hejmurbon tiel kore, kiel iu povas ami la hejman lokon
de sia juneco. Mi ne estis maljuna, kiam mi forvojaĝis, kaj la
distanco, sopiro kaj memoro kvazaŭ ĵetis pli grandan brilon sur
lokon kaj homojn.</p>

<p class="staging">
(disaj manfrapado kaj aplaŭdo aŭdiĝas)</p>

<p>DOKTORO STOCKMANN<br>
Kaj jen mi sidis dum multaj jaroj en terura forejo longe fore tie
norde. Kiam mi vizitis kelkajn el tiuj homoj, kiuj loĝis dise inter
la ŝtonejoj, ŝajnis al mi multfoje, ke estus pli avantaĝe por la
bedaŭrindaj povruloj, havi bestokuraciston tie anstataŭ homon kiel
mi. <span class="staging">(murmurado en la salono)</span></p>

<p>BILLING<br>
<span class="staging">(demetas la plumon)</span> Nun, dia morto, mi neniam aŭdis —!</p>

<p>HOVSTAD<br>
Tio estas insulto kontraŭ estiminda laborista klaso!</p>

<p>DOKTORO STOCKMANN<br>
Atendu nur iomete! — mi opinias, ke neniu povas imputi al mi, ke mi
forgesis mian hejmurbon tie norde. Mi kvazaŭ kuŝis sur ovo kiel
molanaso; kaj tio kion mi elkovis, — estis la plano por la banejo
ĉi tie.</p>

<p class="staging">
(manfrapado kaj protestoj)</p>

<p>DOKTORO STOCKMANN<br>
Kaj fine, kiam la sorto aranĝis ĉion tiel bone kaj benate por mi,
ke mi povis reveni hejmen, — jes, miaj kuncivitanoj, tiam ŝajnis al
mi, ke mi ne havas pliajn dezirojn en la mondo. Jes, mi havis la
deziron, fervore, senlace, arde esti agema por la bono de hejmo kaj
publiko.</p>

<p>LA MAGISTRANTO<br>
<span class="staging">(rigardas aeren)</span> La maniero estas iom stranga — hm.</p>

<p>DOKTORO STOCKMANN<br>
Kaj jen mi ĉirkaŭiris glutante la feliĉon de blindeco. Sed hieraŭ
antaŭtagmeze, — ne, vere estis antaŭhieraŭ vespere — tiam tute
malfermiĝis por mi miaj spiritaj okuloj, kaj la unua, kion mi vidis,
estis la senmezura stulteco de la aŭtoritatuloj —</p>

<p class="staging">
(Bruo, krioj, kaj ridado. <b>Sinjorino Stockmann</b> tusas ripete.)</p>

<p>LA MAGISTRANTO<br>
Sinjoro prezidanto!</p>

<p>ASLAKSEN<br>
<span class="staging">(sonorigas)</span> Per la rajto de mia aŭtoritato —!</p>

<p>DOKTORO STOCKMANN<br>
Estas malgrandanime kroĉi sin al sola vorto, sinjoro Aslaksen! Mi
aludas nur, ke mi post suspekto malkovris la egan fiaĵon, pro kio
la estrantuloj faris sin kulpaj tie en la banejo. Estrantulojn mi
ne povas toleri eĉ se estus pri mia morto; — mi havis sufiĉe da
ili dum miaj tagoj. Ili estas kiel virkaproj en juna arbetaro; ĉie
ili malutilas; ili kontraŭstaras liberan homon, kie ajn kie li
turnas sin, — kaj mi preferus, ke oni neniigus ilin kiel aliajn
fibestojn —</p>

<p class="staging">
(bruo en la salono)</p>

<p>LA MAGISTRANTO<br>
Sinjoro prezidanto, ĉu tiaj esprimoj povas pasi?</p>

<p>ASLAKSEN<br>
<span class="staging">(kun la mano sur la sonorilo)</span> Sinjoro doktoro —!</p>

<p>DOKTORO STOCKMANN<br>
Mi ne komprenas, kial mi nur nun ekhavis vere klaran koncepton pri
tiuj sinjoroj; ĉar mi havis ja ĉiun tagon antaŭ mi tian unikan
ekzempleron en nia urbo, — mia frato Petro, — inerta kaj obstina en
antaŭjuĝoj —</p>

<p class="staging">
(Ridado, bruo, fajfado. <b>Sinjorino Stockmann</b> tusadas.)</p>

<p class="staging">
(<b>Aslaksen</b> sonorigas fortege)</p>

<p>LA EBRIA VIRO<br>
<span class="staging">(kiu denove envenis)</span> Ĉu estas mi, kiun vi aludas? Ĉar efektive mi
nomiĝas Petersen; se ne diablo serĉu min —</p>

<p>KOLERAJ VOĈOJ<br>
Elĵetu la ebriulon! El la pordo!</p>

<p class="staging">
(La viro elĵetiĝas.)</p>

<p>LA MAGISTRANTO<br>
Kiu estas tiu persono?</p>

<p>PROKSIMA VIRO<br>
Mi ne konas lin, sinjoro magistranto.</p>

<p>DUA<br>
Li ne estas el nia urbo.</p>

<p>TRIA<br>
Laŭdire estas iu lignokomercisto el —</p>

<p class="staging">
(La fino de la frazo estas neaŭdebla.)</p>

<p>ASLAKSEN<br>
La viro verŝajne estas ebria de bavara biero. — Daŭrigu, sinjoro
doktoro; sed provu kiel eble esti modera.</p>

<p>DOKTORO STOCKMANN<br>
Nu do bone, miaj samcivitanoj; mi ne pli funde priparolos niajn
estrantulojn. Se iu el tio kion mi ĵus diris, imagu al si, ke mi
volas faligi tiujn sinjorojn ĉi-vespere, li eraras, — ege eraras.
Ĉar mi havas la kontentigan konsolon, ke ĉiuj tiuj postiĝintoj,
ĉiuj tiuj maljunuloj el mortadanta ideomondo, ili perfekte ekspedos
sin mem el la vivo; helpo de kuracisto por akceli ilian pasadon en
morton ili ne bezonas. Kaj efektive ne estas <em>tiaj</em> homoj, kiuj estas
la plej minacanta danĝero por la socio; ne estas <em>tiuj</em>, kiuj plej
ageme venenigas niajn spiritajn fontojn kaj infektas la grundon sub
ni; ne estas <em>tiuj</em>, kiuj estas la plej danĝeraj malamikoj al la
vero kaj libereco en nia socio.</p>

<p>KRIOJ EL ĈIUJ FLANKOJ<br>
Kiuj do? Kiuj ili estas? Menciu ilin?</p>

<p>DOKTORO STOCKMANN<br>
Jes, fidu, ke mi menciu ilin! Ĉar <em>tio</em> estas ĝuste la granda
malkovro, kiun mi faris hieraŭ. <span class="staging">(laŭtigas la voĉon)</span> La plej
danĝeraj malamikoj al la vero kaj la libereco inter ni, estas la
kompakta plimulto. Jes, la damnita kompakta, liberala plimulto, —
estas <em>tiu</em>! Nun vi scias.</p>

<p class="staging">
(Ega bruo en la salono. La plimulto krias, tretegas kaj fajfas.
Kelkaj iom maljunaj sinjoroj ŝtele interŝanĝas okulĵetojn kaj
aspekte amuziĝas. <b>Sinjorino Stockmann</b> timeme ekstaras; <b>Ejlif</b> kaj
<b>Morten</b> iras minace al la lernejanoj, kiuj faras tumulton.
<b>Aslaksen</b> sonorigas kaj admonas al trankvilo. <b>Hovstad</b> kaj
<b>Billing</b> parolas ambaŭ, sed ne aŭdiĝas. Fine fariĝas silento.)</p>

<p>ASLAKSEN<br>
La prezidanto atendas, ke la parolanto revokas siajn malprudentajn
eldirojn.</p>

<p>DOKTORO STOCKMANN<br>
Neniam en la mondo, sinjoro Aslaksen. Estas la granda plimulto en nia
socio, kiu forprenas de mi mian liberecon, kaj kiu volas malpermesi
al mi eldiri la veron.</p>

<p>HOVSTAD<br>
La plimulto ĉiam pravas.</p>

<p>BILLING<br>
Kaj ĝi ankaŭ havas la veron; dia morto!</p>

<p>DOKTORO STOCKMANN<br>
La plimulto neniam pravas. Neniam, mi diras! Estas unu el tiuj sociaj
mensogoj, kontraŭ kiujn libera, pensanta homo devas ribeli. El kiuj
konsistas la plimulto de la loĝantoj en iu lando? Ĉu el la saĝaj
aŭ la malsaĝaj? Mi pensas, ke ni samopiniu, ke malsaĝuloj ĉeestas
en terurega plimulto ĉirkaŭe sur la tuta tero. Sed, pro diabla
eterno, ne povas esti ĝuste, ke la malsaĝuloj regu super la
saĝuloj! <span class="staging">(bruo kaj kriado)</span> Nu jes; vi povas superkrii min; sed vi
ne povas kontraŭdiri min. La plimulto havas <em>la potencon</em> —
bedaŭrinde —; sed <em>pravaj</em> ili ne estas. Pravas mi kaj la aliaj
opaj uloj. La malplimulto ĉiam pravas. <span class="staging">(denova bruego)</span></p>

<p>HOVSTAD<br>
Ha-ha; doktoro Stockmann do fariĝis aristokrato depost
antaŭhieraŭ!</p>

<p>DOKTORO STOCKMANN<br>
Mi diris, ke mi ne emas forĵeti vortojn sur tiun pulmomankan,
anhelantan aron, kiu poststumbladas. Kun ili la pulsanta vivo havas
nenion komunan. Sed mi pensas pri la malmultaj, la opaj inter ni,
kiuj alproprigis al si la junajn ĝermantajn verojn. Tiuj homoj
staras kvazaŭ inter la antaŭpostenoj, tiel fore antaŭe, ke la
kompakta plimulto ankoraŭ ne tien atingis, — kaj <em>tie</em> ili luktas
por veroj, kiuj ankoraŭ estas tro novnaskitaj en la monda konscio
por havi iun plimulton kun si.</p>

<p>HOVSTAD<br>
Nu, do la doktoro fariĝis revoluciulo!</p>

<p>DOKTORO STOCKMANN<br>
Jes, morto kaj plago, tia mi estas, sinjoro Hovstad! Mi intencas fari
revolucion kontraŭ la mensogo, ke la plimulto posedas la veron. Kiaj
estas tiuj veroj, ĉirkaŭ kiuj la plimulto kutimas ariĝi? Estas la
veroj, kiuj estas tiom aĝaj, ke ili estas survoje fariĝi senilaj.
Sed kiam vero fariĝis tiom maljuna, ĝi estas ankaŭ survoje fariĝi
mensogo, miaj sinjoroj!</p>

<p class="staging">
(rido kaj krioj el moko)</p>

<p>DOKTORO STOCKMANN<br>
Jes, jes, kredu min kiel vi volas; sed la veroj tute ne estas tiaj
eternaj Metuŝelaĥ-oj, kiajn imagas al si la homoj. Normale
konstruita vero vivas — diru — ĝenerale 17 — 18, maksimume 20
jarojn; malofte pli. Sed tiaj aĝaj veroj estas ĉiam ostece
malgrasaj. Sed tamen estas nur tiam, ke la plimulto okupas sin pri
ili, kaj rekomendas ilin al la socio kiel sanigan, spiritan nutrajon.
Sed ne estas granda nutraĵa valoro en tia manĝaĵo, mi povas
certigi al vi; kaj tion mi ja kiel kuracisto komprenas. Ĉiuj tiuj
veroj akceptitaj de la plimulto estas komparindaj kun pasintjara
peklaĵo; ili estas kvazaŭ rancaj, ŝimaj, verdiĝintaj ŝinkoj. Kaj
el tio sekvas tiu morala skorbuto, kiu furiozas ĉirkaŭe en la
socioj.</p>

<p>ASLAKSEN<br>
Ŝajnas al mi, ke la parolanto devojiĝas flanken de la teksto.</p>

<p>LA MAGISTRANTO<br>
Mi ĉefe devas samopinii kun la prezidanto.</p>

<p>DOKTORO STOCKMANN<br>
Ho, sed mi pensas, ke vi estas tute freneza, Petro! Mi tenas min ja
kiel eble plej strikte al la teksto. Ĉar tio, kion mi volas
priparoli, estas ja ĝuste tio, ke la amaso, la majoritato, tiu
damnita, kompakta plimulto — ke estas tiu, mi diras, kiu venenas
niajn spiritajn vivofontojn kaj infektigas la grundon sub ni.</p>

<p>HOVSTAD<br>
Kaj tion faras la granda liberala plimulto de la popolo, ĉar ĝi
estas sufiĉe saĝa por laŭdi nur la certajn, akceptitajn verojn!</p>

<p>DOKTORO STOCKMANN<br>
Aĥ, kara mia sinjoro Hovstad, ne parolu pri certaj veroj! La veroj,
kiujn la amaso, la homomulto akceptas, estas la veroj, kiujn la
pioniroj rigardis kiel certaj en la tagoj de niaj geavoj. Ni
pioniroj, kiuj vivas en niaj nunaj tagoj, ni ne plu akceptas ilin;
kaj mi opinias, ke tute ne ekzistas iu alia vero ol tiu, ke neniu
socio povas havi sanan vivon sur tiaj malnovaj, senmedolaj veroj.</p>

<p>HOVSTAD<br>
Sed anstataŭ paroladi tiel en la aeron, estus amuze aŭdi, kiuj
estas tiuj malnovaj, senmedolaj veroj, per kiuj ni nutras nin.</p>

<p class="staging">
(aplaŭdo de pluraj flankoj)</p>

<p>DOKTORO STOCKMANN<br>
Ho, mi povus nombri tutan aron da tiaj fiaĵoj; sed unue mi volas
teni min al unu sola, akceptita vero, kiu efektive estas terura
mensogo, sed sur kiu tamen vivas sinjoro Hovstad kaj “La Popola
Mesaĝo” kaj la tuta disĉiplaro de “La Popola Mesaĝo”.</p>

<p>HOVSTAD<br>
Kaj tiu estas —?</p>

<p>DOKTORO STOCKMANN<br>
Estas tiu doktrino, kiun vi prenis herede de la prapatroj, kaj kiun
vi senpripense proklamas dise kaj vaste, — la doktrino, ke la
homomulto, la amaso, la grego estas la kerno de la popolo, — ke ĝi
estas la popolo mem, — ke kiu ajn el la popolo, ke tiuj
senspertuloj, tiuj embrioj en la socio, havas la saman rajton
kondamni aŭ akcepti, regi kaj estri kiel la opaj noblaj personecoj.</p>

<p>BILLING<br>
Nun mi neniam, dia morto —</p>

<p>HOVSTAD<br>
<span class="staging">(samtempe, krias)</span> Civitanoj, notu tion!</p>

<p>EKSCITITAJ VOĈOJ<br>
Ho-ho, ĉu ne estas ni, kiuj estas la popolo? Ĉu estas nur la
altranguloj, kiuj regu!</p>

<p>LABORISTO<br>
Elĵetu tiun viron kiu babiladas tiel!</p>

<p>ALIULOJ<br>
Ĵetu lin el la pordo!</p>

<p>CIVITANO<br>
<span class="staging">(krias)</span> Blovu la kornon, Evensen!</p>

<p class="staging">
(Fortaj kornosonoj aŭdiĝas; fajfiloj kaj bruo de kolero en la
salono.)</p>

<p>DOKTORO STOCKMANN<br>
<span class="staging">(kiam la bruo iom silentiĝis)</span> Sed estu do iom moderaj! Ĉu vi ne
toleras unu fojon aŭdi la voĉon de la vero? Mi tute ne postulas, ke
vi ĉiuj surloke samopiniu kun mi. Sed vere mi atendis, ke sinjoro
Hovstad samopinius post ioma pripensado. Sinjoro Hovstad pretendas ja
esti liberpensulo —</p>

<p>SURPRIZIĜINTAJ DEMANDOJ<br>
<span class="staging">(mallaŭte)</span> Liberpensulo, li diris? Ĉu? Redaktoro Hovstad
liberpensulo?</p>

<p>HOVSTAD<br>
<span class="staging">(krias)</span> Pruvu tion, doktoro Stockmann! Kiam mi tion diris presite?</p>

<p>DOKTORO STOCKMANN<br>
<span class="staging">(pripensas)</span> Ne, morto kaj plago, pri tio vi pravas; — tiun
sincerecon vi neniam havis. Nu, mi ne volas tro embarasi vin, sinjoro
Hovstad. Lasu do al mi esti liberpensulo. Ĉar nun mi volas el la
naturscienco evidentigi al vi, ke “La Popola Mesaĝo” senhonte tiras
vin per la nazo, kiam ĝi diras al vi, ke vi, ke la popolamaso, la
grego estas la vera kerno de la popolo. Komprenu ke tio estas nur
gazetmensogo! La homomulto estas nenio alia ol kruda materialo el kio
la popolo faras homojn.</p>

<p class="staging">
(grumblado, ridado kaj bruo en la salono)</p>

<p>DOKTORO STOCKMANN<br>
Ĉu ne tiel okazas en la cetera vivanta mondo? Vidu la malsamecon,
kiun ni trovas inter kulturita kaj nekulturita bestofamilio. Rigardu
nur vulgaran farmistkokinon. Kian karnan valoron havas tia kripligita
kokinkorpo? Ho ne multe! Kaj kiajn ovojn ĝi demetas? Iu simpla
korniko aŭ korvo povas demeti preskaŭ same bonajn ovojn. Sed
rigardu kulturitan hispanan aŭ japanan kokinon, aŭ rigardu noblan
fazanon aŭ meleagron; — jen vi certe vidos la malsamecon! Kaj nun
mi volas mencii la hundojn, al kiuj ni homoj estas en tia proksima
parenceco. Imagu nun unue simplan ĉieshundon, — mi aludas tian
abomenan, hirtharan, vulgaran hundaĉon, kiu kuras laŭstrate
malpurigante la domomurojn. Kaj komparu la hundaĉon kun pudelo, kiu
dum pluraj generacioj devenas el altkultura domo, kie ĝi ricevis
delikatan manĝaĵon kaj povis aŭskulti harmoniajn voĉojn kaj
muzikon. Ĉu vi ne komprenas, ke la kranio de la pudelo estas tute
alie evoluita ol tiu de la hundaĉo? Ho jes, fidu tion! Estas tiaj
kulturitaj pudelidoj, kiujn la arlekenoj dresas por fari la plej
nekredeblajn akrobataĵojn. Tiaĵojn ordinara farmisthundaĉo povas
neniam lerni, eĉ se ĝi starus sur sia kapo.</p>

<p class="staging">
(bruo kaj ridado aŭdiĝas ĉirkaŭe)</p>

<p>CIVITANO<br>
<span class="staging">(krias)</span> Ĉu vi volas trakti nin kiel hundojn?</p>

<p>ALIA VIRO<br>
Ni ne estas bestoj, sinjoro doktoro!</p>

<p>DOKTORO STOCKMANN<br>
Ho, je mia eterna savo, ni estas bestoj! Efektive ni ĉiuj estas
bestoj tiaj, kiajn kiu ajn povus postuli. Sed noblaj bestoj ne
troviĝas en granda nombro inter ni. Ho estas terure granda diferenco
inter pudelhomoj kaj homoj el hundaĉa specio. Kaj tio estas la amuza
aspekto de la afero, ke redaktoro Hovstad samopinias kun mi, kiam
temas pri kvarpieduloj —</p>

<p>HOVSTAD<br>
Jes, lasu ilin pasi por kio ili estas.</p>

<p>DOKTORO STOCKMANN<br>
Nu jes; sed tuj kiam mi etendas la leĝon al la dupieduloj, sinjoro
Hovstad haltas; tiam li ne plu kuraĝas pensi siajn proprajn
opiniojn, ne pensi siajn proprajn pensojn ĝisfine; kaj jen li turnas
la doktrinon supron malsupren kaj publikigas en “La Popola Mesaĝo”,
ke la farmistkokino kaj la strathundaĉo — <em>tiuj</em> estas la veraj
elstaruloj en la menaĝerio. Sed tiel ĉiam okazas, kiam la
ordinareco sidas en la korpo, kaj kiam oni ne evoluis al spirita
nobleco.</p>

<p>HOVSTAD<br>
Mi ne postulas ian distingon. Mi devenas el simplaj farmistoj; kaj mi
estas fiera, ke mi havas radikon profunde en la popolo, kiu nun
mokiĝas.</p>

<p>MULTAJ LABORISTOJ<br>
Hura por Hovstad! Hura! Hura!</p>

<p>DOKTORO STOCKMANN<br>
La ordinaruloj pri kiuj mi parolas, ne troviĝas sole en la popola
profundo; ili svarmas kaj miriadas ĉirkaŭ ni, — eĉ ĝis la pintoj
de la socio. Rigardu nur vian propran, belan, elegantan magistranton!
Sed frato Petro estas vere same bona ordinarulo, kiel kiu ajn en paro
de ŝuoj —</p>

<p class="staging">
(ridado kaj tŝŝado)</p>

<p>LA MAGISTRANTO<br>
Mi protestas kontraŭ tiaj personaj aludoj.</p>

<p>DOKTORO STOCKMANN<br>
<span class="staging">(neĝenita)</span> — kaj tio li ne estas pro tio, ke li same kiel mi
devenas el praa, terura pirato el Pomeranio aŭ ie tie, — jes, ĉar
de li ni devenas —</p>

<p>LA MAGISTRANTO<br>
Absurdaj tradicioj. Neiĝas!</p>

<p>DOKTORO STOCKMANN<br>
— sed li tia estas, ĉar li pensas la pensojn de siaj superuloj, kaj
ĉar li opinias la opiniojn de siaj superuloj. Tiuj homoj, kiuj tion
faras, estas spiritaj ordinaruloj; jen vidu, tial mia imponaspekta
frato Petro funde estas tiel terure malmulte nobla, — kaj sekve
ankaŭ malmulte liberala.</p>

<p>LA MAGISTRANTO<br>
Sinjoro prezidanto —!</p>

<p>HOVSTAD<br>
Do estas la superuloj, kiuj estas liberalaj en nia lando? Jen vere
nova informo.</p>

<p class="staging">
(ridado en la asembleo)</p>

<p>DOKTORO STOCKMANN<br>
Jes, ankaŭ tio estas parto de mia nova malkovro. Kaj ankaŭ <em>tio</em>,
ke liberaleco estas precize la sama kiel moralo. Kaj tial mi diras,
ke estas tute nepravigeble de “La Popola Mesaĝo”, ke ĝi tagon post
tago anoncas la herezon, ke la amaso, la grego, la kompakta plimulto
posedas la liberalecon kaj moralon, — kaj ke malvirtoj kaj
koruptiĝo kaj ĉiuspecaj spiritaj fiaĵoj estas io, kio fluas el la
kulturo, kiel ĉiuj fiaĵoj fluas al la banejo el la tanejoj en la
Muelejvalo! <span class="staging">(bruo kaj interrompo)</span></p>

<p>DOKTORO STOCKMANN<br>
<span class="staging">(neĝenita, ridas en sia fervoro)</span> Kaj tamen tiu sama “La Popola
Mesaĝo” predikas, ke la amaso, la grego estu suprenlevota al pli
altstataj vivkondiĉoj! Sed, pro diabla haŭto kaj osto, — se la
doktrino de “La Popola Mesaĝo” estus ĝusta, <em>suprenlevi la amason,
tio</em> do estus ĝuste la sama kiel puŝi ĝin rekte en la pereon! Sed
feliĉe estas nur malnova, heredita, popola mensogo, tiu ideo, ke la
kulturo malmoraligas. Ne; estas la stultigo, malriĉeco, malbeleco en
la vivkondiĉoj, kiuj plenumas tiun diablan agon! En domo, kie oni ne
aerumas kaj ne balaas la plankon ĉiun tagon —; mia edzino Katrine
insistas, ke la planko ankaŭ estu lavata; sed pri tio oni povas
disputi; — nu, — en tia domo, mi diras, la homoj post du — tri
jaroj perdas la kapablon pensi kaj agi morale. Manko de oksigeno
malfortigas la konsciencon. Kaj aspekte estas tiom granda manko de
oksigeno en multegaj domoj en nia urbo, ke la tuta kompakta plimulto
povas esti tiel senskrupula bazigi la prosperon de la urbo sur marĉo
de mensogo kaj trompo.</p>

<p>ASLAKSEN<br>
Tia kruda akuzo ne estu ĵetata kontraŭ tutan civitanecon.</p>

<p>SINJORO<br>
Mi admonas al la prezidanto malpermesi al la parolanto paroli.</p>

<p>FERVORAJ VOĈOJ<br>
Jes, jes! ĝuste! Malpermesu al li paroli!</p>

<p>DOKTORO STOCKMANN<br>
<span class="staging">(ekscitita)</span>
 Tiam mi elkrios la veron ĉe ĉiuj stratanguloj! Mi skribos en
eksterurbaj gazetoj! La tuta lando sciu, kiel ĉi tie statas!</p>

<p>HOVSTAD<br>
Aspekte la doktoro intencas ruinigi nian urbon.</p>

<p>DOKTORO STOCKMANN<br>
Jes, tiel mi amas mian hejmurbon, ke mi prefere ruinigus ĝin ol
vidus ĝin prosperi sur mensogo.</p>

<p>ASLAKSEN<br>
Forta esprimo.</p>

<p class="staging">
(Bruo kaj fajfado. <b>Sinjorino Stockmann</b> senutile tusas; la <b>doktoro</b>
ne plu aŭdas.)</p>

<p>HOVSTAD<br>
<span class="staging">(krias tra la bruo)</span> Tiu homo ja estas malamiko de la burĝaro, kiu
volas ruinigi tutan socion!</p>

<p>DOKTORO STOCKMANN<br>
<span class="staging">(en kreskanta ekscito)</span> Ne gravas ke oni ruinigu mensogan socion! Ĝi
devas esti disfaligata teren, mi diras! Pereigataj kiel fibestoj ili
estu, ĉiuj kiuj vivas en mensogo! Vi fine infektigas la tutan
landon; vi kaŭzas, ke la tuta lando meritas esti ruinigata. Kaj se
fariĝos <em>tiel</em> ekstreme, tiam mi diros el mia sincera koro: ruinigu
la landon; pereigu ĉi tiun popolon!</p>

<p>VIRO<br>
<span class="staging">(el la amaso)</span> Li parolas kiel vera popolmalamiko.</p>

<p>BILLING<br>
Dia morto, jen la voĉo de la popolo!</p>

<p>LA TUTA ARO<br>
<span class="staging">(krias)</span> Jes, jes, jes! Li estas popolmalamiko! Li malamas sian
landon! Li malamas la tutan popolon!</p>

<p>ASLAKSEN<br>
Kaj kiel civitano kaj kiel homo mi estas profunde ŝokata de tio,
kion mi ĉi tie devis aŭskulti. Doktoro Stockmann prezentis sin en
maniero, kiun mi eĉ en sonĝo ne kredus. Bedaŭrinde mi devas
akcepti la opinion, kiun ĵus esprimiĝis de respektindaj civitanoj;
kaj mi opinias, ke ni devas esprimi tiun opinion en rezolucio. Mi
proponas jenon:</p>

<p>“La kunveno deklaras, ke ĝi rigardas la banejan kuraciston,
doktoro Stockmann, kiel popolmalamikon.”</p>

<p class="staging">
(Tondrantaj huraoj kaj aplaŭdo. Multaj ĉirkaŭas la doktoron kaj
fajfas kontraŭ lin. <b>Sinjorino Stockmann</b> kaj <b>Petra</b> ekstaris.
<b>Morten</b> kaj <b>Ejlif</b> luktas kun la aliaj lernejanoj, kiuj ankaŭ ili
fajfis. Kelkaj plenkreskuloj disigas ilin)</p>

<p>DOKTORO STOCKMANN<br>
<span class="staging">(al la fajfantoj)</span> Ho, vi malsaĝuloj, kiaj vi estas, — mi diras al
vi, ke —</p>

<p>ASLAKSEN<br>
<span class="staging">(sonorigas)</span> La doktoro ne plu havas la parolrajton. Regula
voĉdonado devas okazi; sed por indulgi personajn sentojn ĝi devas
okazi skribe kaj sen nomo. Ĉu vi havas puran paperon, Billing?</p>

<p>BILLING<br>
Jen kaj blua kaj blanka papero —</p>

<p>ASLAKSEN<br>
<span class="staging">(malsupreniras)</span> Bone; tiel ĉio okazos pli rapide. Tondu la paperon
—; jen, jen. <span class="staging">(al la kunvenaro)</span> Blua signifas ne; blanka signifas
jes. Mi mem kolektos la voĉojn.</p>

<p class="staging">
(La <b>magistranto</b> forlasas la salonon. <b>Aslaksen</b> kaj kelkaj aliaj
civitanoj ĉirkaŭiras inter la kunvenintoj kolektante la paperpecojn
en ĉapelojn)</p>

<p>SINJORO<br>
<span class="staging">(al <b>Hovstad</b>)</span> Kiel estas pri la doktoro? Kion oni pensu pri tiaĵo?</p>

<p>HOVSTAD<br>
Vi ja scias kiel impeta li estas.</p>

<p>ALIA SINJORO<br>
<span class="staging">(al <b>Billing</b>)</span> Aŭdu; vi ja ofte vizitas lian domon. Ĉu vi
rimarkis, ke li drinkas?</p>

<p>BILLING<br>
Dia morto, mi ne scias kion diri. La grogo ĉiam staras sur la tablo,
kiam iu vizitas.</p>

<p>TRIA SINJORO<br>
Ne; mi prefere kredas, ke li foje estas iom freneza.</p>

<p>LA UNUA SINJORO<br>
Jes, eble estas ia hereda frenezo en la familio, ĉu?</p>

<p>BILLING<br>
Povas esti.</p>

<p>KVARA SINJORO<br>
Ne; tio ĉi estas nur pura malico; estas venĝo pro io.</p>

<p>BILLING<br>
Iun tagon li parolis pri plialtigo de la salajro; sed tion li ja ne
ricevis.</p>

<p>ĈIUJ SINJOROJ<br>
<span class="staging">(samvoĉe)</span> Aha; do estas ja facile kompreneble!</p>

<p>LA EBRIA VIRO<br>
<span class="staging">(en la amaso)</span> Mi volas havi bluan, mi! Kaj mi ankaŭ volas havi
blankan!</p>

<p>KRIOJ<br>
Jen denove la ebriulo! Elĵetu lin!</p>

<p>MORTEN KIIL<br>
<span class="staging">(proksimiĝas al la doktoro)</span> Nun, Stockmann, ĉu vi nun vidas, kio
sekvas el tia arlekenaĵo?</p>

<p>DOKTORO STOCKMANN<br>
Mi faris mian devon.</p>

<p>MORTEN KIIL<br>
Kion vi diris pri la tanejoj en la Muelejvalo?</p>

<p>DOKTORO STOCKMANN<br>
Vi ja aŭdis; mi diris, ke estas de tie, ke la fiaĵo venas.</p>

<p>MORTEN KIIL<br>
Ankaŭ de <em>mia</em> tanejo?</p>

<p>DOKTORO STOCKMANN<br>
Bedaŭrinde, via tanejo estas la plej malpuriga.</p>

<p>MORTEN KIIL<br>
Ĉu <em>tion</em> vi volas presi en la gazetoj?</p>

<p>DOKTORO STOCKMANN<br>
Mi kaŝos nenion.</p>

<p>MORTEN KIIL<br>
Tio estos por vi multekosta, Stockmann.</p>

<p class="staging">
(Li foriras.)</p>

<p>GRASA SINJORO<br>
<span class="staging">(iras al <b>Horster</b>, sen saluti la virinojn)</span> Nu, ŝipestro, vi
pruntedonas vian domon al popolmalamiko?</p>

<p>HORSTER<br>
Mi opinias, ke mi povas fari pri mia posedaĵo laŭdezire, sinjoro
grandkomercisto.</p>

<p>LA GRANDKOMERCISTO<br>
Do vi eble ne kontraŭas, ke mi faras la samon pri la mia.</p>

<p>HORSTER<br>
Al kio aludas la grandkomercisto?</p>

<p>LA GRANDKOMERCISTO<br>
Vi aŭdos de mi morgaŭ.</p>

<p class="staging">
(Li turnas sin, kaj foriras.)</p>

<p>PETRA<br>
Ĉu li ne estas via ŝipposedanto, Horster?</p>

<p>HORSTER<br>
Jes, estas grandkomercisto Vik.</p>

<p>ASLAKSEN<br>
<span class="staging">(kun la voĉdoniloj en la mano; supreniras sur la podion kaj
sonorigas)</span> Sinjoroj, permesu al mi anonci la rezulton. Per ĉiuj
voĉoj kontraŭ unu —</p>

<p>JUNA SINJORO<br>
La unu estas tiu de la ebria viro!</p>

<p>ASLAKSEN<br>
Per ĉiuj voĉoj kontraŭ tiu de ebria viro tiu ĉi kunveno de
civitanoj deklaras, ke la baneja kuracisto, doktoro Tomas Stockmann
estas popolmalamiko. <span class="staging">(krioj kaj aplaŭdo)</span> Vivu nia malnova, honesta,
civitana socio! <span class="staging">(denova aplaŭdo)</span> Vivu nia taŭga kaj aktiva
magistranto, kiu tiel lojale subpremis la voĉon de la sango! <span class="staging">(Hura)</span>
La kunveno estas fermita. <span class="staging">(Li malsupreniras.)</span></p>

<p>BILLING<br>
Vivu la prezidanto.</p>

<p>LA TUTA ARO<br>
Hura por presisto Aslaksen!</p>

<p>DOKTORO STOCKMANN<br>
Mian ĉapelon, kaj mian redingoton, Petra. Ŝipestro, ĉu vi havas
lokon por pasaĝeroj al la nova mondo?</p>

<p>HORSTER<br>
Por vi kaj la viaj mi faros lokon, sinjoro doktoro.</p>

<p>DOKTORO STOCKMANN<br>
<span class="staging">(dum <b>Petra</b> helpas lin surmeti la redingoton)</span> Bone. Venu, Katrine!
Venu, knaboj!</p>

<p class="staging">
(Li prenas la brakon de sia edzino.)</p>

<p>SINJORINO STOCKMANN<br>
<span class="staging">(mallaŭte)</span> Kara Tomas, ni iru la malantaŭan vojon.</p>

<p>DOKTORO STOCKMANN<br>
Neniujn ŝtelvojojn, Katrine. <span class="staging">(per laŭta voĉo)</span> Vi aŭdos de la
popolmalamiko, antaŭ ol li estos elbrosinta la polvon de siaj ŝuoj!
Mi ne estas tiel bonvolema kiel certa persono; mi ne diras: Mi
pardonas al vi, ĉar vi ne scias kion vi faras.</p>

<p>ASLAKSEN<br>
<span class="staging">(krias)</span> Blasfema komparo, sinjoro Stockmann!</p>

<p>BILLING<br>
Estas, dia mor — —. Tiaĵo estas kruda por sincera homo.</p>

<p>KRUDA VOĈO<br>
Li eĉ minacas!</p>

<p>EKSCITAJ VOĈOJ<br>
Ni frakasu liajn fenestrojn! Trempu lin en la fjordo!</p>

<p>VIRO<br>
<span class="staging">(en la amaso)</span> Blovu la kornon, Evensen! Fajfu, fajfu!</p>

<p class="staging">
(Kornosonoj, fajfado kaj sovaĝaj krioj. La <b>doktoro</b> iras kun la
siaj al la elirejo. <b>Horster</b> faras vojon por ili.)</p>

<p>LA TUTA AMASO<br>
<span class="staging">(krias post la forirantoj:)</span> Popolmalamiko! Popolmalamiko!
Popolmalamiko!</p>

<p>BILLING<br>
<span class="staging">(ordigante siajn notaĵojn)</span> Dia morto ĉu mi volus trinki grogon ĉe
Stockmann ĉi-vespere!</p>

<p class="staging">
(La kunvenintoj interpremiĝas al la elirejo; la bruo disvastiĝas
eksteren; el la strato aŭdiĝas la krio:)</p>

<p>“Popolmalamiko! Popolmalamiko!”</p>

</div>
<div class="acte">
<h3 class="actehead">KVINA AKTO</h3>

<p class="staging">
(Laborĉambro de <b>doktoro Stockmann</b>. Librobretoj kaj ŝrankoj kun
diversaj preparaĵoj laŭ la muroj. En la fono estas elirejo al la
antaŭĉambro; antaŭe maldekstre estas pordo al la sidĉambro. Sur
la muro dekstre estas du fenestroj, kies vitroj estas frakasitaj.
Meze en la ĉambro staras la skribotablo de la doktoro, kovrita de
libroj kaj dokumentoj. La ĉambro estas en malordo. Estas
antaŭtagmeze.)</p>

<p class="staging">
(<b>Doktoro Stockmann</b>, en negliĝo kaj pantofloj kaj kun kaloto,
staras klinite, rastante per pluvŝirmilo sub unu el la ŝrankoj;
fine li antaŭentiras ŝtonon.)</p>

<p>DOKTORO STOCKMANN<br>
<span class="staging">(parolas tra la malfermita pordo al la sidĉambro)</span> Katrine, jen mi
trovis ankoraŭ unu.</p>

<p>SINJORINO STOCKMANN<br>
<span class="staging">(ene en la sidĉambro)</span> Ho, vi certe ankoraŭ trovos plurajn.</p>

<p>DOKTORO STOCKMANN<br>
<span class="staging">(metas la ŝtonon sur aron da aliaj sur la tablo)</span> Tiujn ŝtonojn mi
konservos kiel sanktaĵojn. Ejlif kaj Morten vidu ilin ĉiun tagon,
kaj kiam ili fariĝos plenkreskaj, ili ricevu ilin herede de mi.
<span class="staging">(rastas sub librobreto)</span> Ĉu ŝi — kiel diable ŝi nomiĝas, — ŝi,
la servistino, — ĉu ŝi ankoraŭ ne serĉis la vitraĵiston?</p>

<p>SINJORINO STOCKMANN<br>
<span class="staging">(envenas)</span> Jes, sed li respondis, ke li ne scias, ĉu li povos veni
hodiaŭ.</p>

<p>DOKTORO STOCKMANN<br>
Vi certe vidos, ke li ne kuraĝas.</p>

<p>SINJORINO STOCKMANN<br>
Ne, ankaŭ Randine opinias, ke li ne kuraĝas pro la najbaroj.
<span class="staging">(parolas enen en la sidĉambron)</span> Kion vi volas, Randine? Nu tiel.
<span class="staging">(iras tien kaj tuj revenas)</span> Jen letero al vi, Tomas.</p>

<p>DOKTORO STOCKMANN<br>
Mi rigardu. <span class="staging">(malfermas ĝin kaj legas)</span> Nu tiel.</p>

<p>SINJORINO STOCKMANN<br>
De kiu ĝi estas?</p>

<p>DOKTORO STOCKMANN<br>
De la domposedanto. Li malluigas nin.</p>

<p>SINJORINO STOCKMANN<br>
Ĉu vere? Li, kiu estas tia honesta homo —</p>

<p>DOKTORO STOCKMANN<br>
<span class="staging">(rigardas en la leteron)</span> Li ne kuraĝas havi nin, li diras.
Malvolonte li tion faras; sed li ne kuraĝas ion alian — pro siaj
kuncivitanoj — pro la publika opinio — estas dependanta — ne
kuraĝas ofendi certajn riĉulojn.</p>

<p>SINJORINO STOCKMANN<br>
Jen vidu, Tomas.</p>

<p>DOKTORO STOCKMANN<br>
Ja, ja, mi vidas; ili estas malkuraĝuloj, ĉiuj, en ĉi tiu urbo;
neniu ion kuraĝas pro ĉiuj aliaj homoj. <span class="staging">(ĵetas la leteron sur la
tablon)</span> Sed ne gravas por ni, Katrine. Nun ni vojaĝos al la nova
mondo, kaj tiam —</p>

<p>SINJORINO STOCKMANN<br>
Jes sed, Tomas, ĉu estas bone pripensite, tio ĉi pri la vojaĝo?</p>

<p>DOKTORO STOCKMANN<br>
Ĉu mi restus ĉi tie, kie oni primokis min kiel popolmalamikon,
brulstampis min, frakasis miajn fenestrojn! Kaj jen vidu, Katrine;
ili ankaŭ ŝirfendis mian nigran pantalonon.</p>

<p>SINJORINO STOCKMANN<br>
Ho ne; kaj la plej bonan, kiun vi havas!</p>

<p>DOKTORO STOCKMANN<br>
Neniam oni devus surmeti sian plej bonan pantalonon, kiam oni luktas
por libereco kaj vero. Nu, la pantalono ne multe gravas por mi; ĉar
ĝin vi ja povas kunkudri por mi. Sed estas <em>tio</em>, ke la kanajlaro
kaj la amaso kuraĝas agresi min, kvazaŭ ili estus miaj egaluloj, —
estas <em>tio</em> kion mi, je mia morto, ne povas akcepti.</p>

<p>SINJORINO STOCKMANN<br>
Jes, ili estis krudaj kontraŭ vin ĉi tie en la urbo, Tomas; sed ĉu
pro <em>tio</em> ni devas forvojaĝi el la lando?</p>

<p>DOKTORO STOCKMANN<br>
Ĉu vi opinias, ke la plebanoj ne estas same impertinentaj en niaj
aliaj urboj kiel en tiu ĉi? Ho jes, kara, estos certe tute la sama.
Nu, egale; lasu la hundaĉojn buŝaĉi; <em>tio</em> ne estas la plej
malbona; la plej malbona estas, ke ĉiuj homoj en la tuta lando estas
partisklavoj. Nu, pri <em>tio</em>, — eble ne estas pli bone en la libera
okcidento; ankaŭ tie ja furiozas la kompakta plimulto kaj la
liberala publika opinio kaj ĉiu alia diablaĵo. Sed, vidu, la
kondiĉoj estas pli granskalaj tie; ili povas mortigi, sed ili ne
torturadas; ili ne pinĉas liberan animon per ŝraŭbtenilo kiel
hejme ĉe ni. Kaj en bezono oni povas ja teni sin flanke. <span class="staging">(iras
trans la planko)</span> Se mi nur sciis, kie estas praarbaro aŭ eta sudmara
insulo por vendo malmultekoste —</p>

<p>SINJORINO STOCKMANN<br>
Jes, sed la knaboj, Tomas?</p>

<p>DOKTORO STOCKMANN<br>
<span class="staging">(haltas)</span> Vi estas stranga, Katrine! Ĉu vi vere preferus, ke la
knaboj kreskus en tia socio kiel la nia? Hieraŭ vespere vi vidis ja
mem, ke la duono de la popolo estas furioza; kaj se la alia duono ne
perdis sian prudenton, tio estas ĉar ili estas azenoj, kiuj ne havas
iun prudenton por perdi.</p>

<p>SINJORINO STOCKMANN<br>
Sed kara Tomas, vi parolas ja tiel nesingardeme.</p>

<p>DOKTORO STOCKMANN<br>
Nu! Ĉu ne estas vero, kion mi diras? Ĉu ili ne turnas ĉiujn
konceptojn supron malsupren? Ĉu ili ne faras unu saman kaĉon el
justo kaj maljusto? Ĉu ili ne nomas mensogon, kion mi scias esti
vero? Sed la plej frenezega estas, ke ĉi tie ĉirkaŭiras
plenkreskaj, liberalecaj homoj en amaso, kaj kredas, ke ili estas
liberpensantoj! Ĉu vi iam ion tian aŭdis, Katrine!</p>

<p>SINJORINO STOCKMANN<br>
Jes, jes, eble estas stulte, sed —</p>

<p class="staging">
(Petra envenas de la sidĉambro.)</p>

<p>SINJORINO STOCKMANN<br>
Ĉu vi jam nun venas de la lernejo?</p>

<p>PETRA<br>
Jes; mi estas maldungita!</p>

<p>SINJORINO STOCKMANN<br>
Maldungita!</p>

<p>DOKTORO STOCKMANN<br>
Ankaŭ vi!</p>

<p>PETRA<br>
Sinjorino Busk maldungis min; kaj do mi opiniis plej bone iri tuj.</p>

<p>DOKTORO STOCKMANN<br>
Kaj vi ĝuste faris!</p>

<p>SINJORINO STOCKMANN<br>
Kiu kredus, ke sinjorino Busk estas tiel fia homo!</p>

<p>PETRA<br>
Ho ne, patrino, sinjorino Busk ne estas fia; mi vidis klare, kiel tio
ĉagrenigis ŝin. Sed ŝi ne kuraĝis, diris ŝi; kaj jen mi
maldungiĝis.</p>

<p>DOKTORO STOCKMANN<br>
<span class="staging">(ridas kaj frotas manojn)</span> Ŝi ne kuraĝis, ankaŭ ŝi ne! Ho,
belege.</p>

<p>SINJORINO STOCKMANN<br>
Ho ja, post la teruraj tumultoj hieraŭ vespere, do —</p>

<p>PETRA<br>
Ne estis nur sole <em>tio</em>. Aŭdu nun, patro!</p>

<p>DOKTORO STOCKMANN<br>
Nu, kaj kio?</p>

<p>PETRA<br>
Sinjorino Busk montris al mi ne malpli ol tri leterojn, kiujn ŝi
ricevis ĉi-matene —</p>

<p>DOKTORO STOCKMANN<br>
Sen subskribo, ĉu?</p>

<p>PETRA<br>
Jes.</p>

<p>DOKTORO STOCKMANN<br>
Jes, ĉar ili ne <em>kuraĝas</em> riski la nomon, Katrine!</p>

<p>PETRA<br>
Kaj en du el ili skribiĝis, ke sinjoro, kiu vizitadas en nia domo,
rakontis en la klubo ĉi-nokte, ke mi havas ege liberajn opiniojn pri
diversaj aferoj —</p>

<p>DOKTORO STOCKMANN<br>
Kaj tion vi do ne neis?</p>

<p>PETRA<br>
Kompreneble ne. Sinjorino Busk mem havas konsiderinde liberajn
opiniojn, kiam ni estas solaj du; sed ĉar ĉi tio pri mi
disvastiĝis, ŝi ne kuraĝis reteni min.</p>

<p>SINJORINO STOCKMANN<br>
Kaj imagu, — jen unu kiu vizitadas nian domon! Vidu, kion vi rehavas
por via gastameco, Tomas.</p>

<p>DOKTORO STOCKMANN<br>
En tia fiaĵo ni ne volas plu vivi. Enpaku kiel eble plej rapide,
Katrine; ni foriru ju pli frue des pli bone.</p>

<p>SINJORINO STOCKMANN<br>
Silentu; ŝajnas al mi, ke estas iu en la koridoro. Iru por vidi,
Petra.</p>

<p>PETRA<br>
<span class="staging">(malfermas la pordon)</span> Ho, ĉu estas vi, ŝipestro Horster? Bonvolu
eniri.</p>

<p>HORSTER<br>
<span class="staging">(el la antaŭĉambro)</span> Bonan tagon. Mi pensis, ke mi devis fari
viziteton por aŭdi kiel statas.</p>

<p>DOKTORO STOCKMANN<br>
<span class="staging">(premas lian manon)</span> Dankon; tre bonvoleme de vi.</p>

<p>SINJORINO STOCKMANN<br>
Kaj dankon, ke vi trahelpis nin, ŝipestro Horster.</p>

<p>PETRA<br>
Sed kiel vi mem trairis hejmen?</p>

<p>HORSTER<br>
Ho jes, iris bone; mi havas ja ioman forton; kaj tiuj homoj pleje
preferas uzi la buŝon.</p>

<p>DOKTORO STOCKMANN<br>
Jes, ĉu ne estas strange pri tiu fia malkuraĝeco? Venu, kaj mi
montru ion al vi! Jen, tie la ŝtonoj, kiujn ili ĵetis enen al ni.
Rigardu ilin! Ne estas pli ol du sufiĉe grandaj ŝtonoj en la tuta
aro; la resto estas nenio alia ol ŝtonetoj, — nuraj grajnoj. Kaj
tamen ili staris tie ekstere hurlante, kaj ĵuris, ke ili volas bati
min pecen; sed ago — ago — ne, el tio oni ne multon vidas en nia
urbo!</p>

<p>HORSTER<br>
Estis ja ankaŭ la plej bona por vi ĉi tiun fojon, sinjoro doktoro.</p>

<p>DOKTORO STOCKMANN<br>
Efektive estis. Sed tamen estas ĉagrenige; ĉar se iam okazos
serioza batalo grava por la tuta lando, vi vidos, ke la publika
opinio preferos forkuri, kaj la kompakta plimulto kuros arbaren kiel
aro da ŝafoj, ĉu ne ŝipestro Horster. Estas <em>tio</em>, kio estas tiel
ĉagrenige pripensi; vere estas por mi bedaŭrinde —. Ho; sed pro
diablo, — funde tio ĉi estas ja nur stultaĵo. Se ili diris, ke mi
estas popolmalamiko, lasu min do esti popolmalamiko.</p>

<p>SINJORINO STOCKMANN<br>
Vi neniam fariĝos, Tomas.</p>

<p>DOKTORO STOCKMANN<br>
Ne ĵuru pri tio, Katrine. Malica vorto povas efiki kiel pinglograto
en la pulmo. Kaj tiu damnita vorto —; mi ne kvitiĝos de ĝi; ĝi
fiksiĝis sub la koro; ĝi kuŝas tie kaj fosas kaj suĉas kiel
acidaj sukoj. Kaj kontraŭ tio helpas neniu magnezo.</p>

<p>PETRA<br>
Ba; nur ridu pri ili, patro.</p>

<p>HORSTER<br>
La homoj certe ŝanĝos opiniojn, sinjoro doktoro.</p>

<p>SINJORINO STOCKMANN<br>
Jes, Tomas, pri tio vi povas esti same certa, kiel pri tio ke vi
staras ĉi tie.</p>

<p>DOKTORO STOCKMANN<br>
Jes, eble kiam estos tro malfrue. Sed tiam estu por ili laŭ merite!
Tiam ili povos iri ĉi tie en sia fiaĵo, kaj pentante ke ili pelis
patrioton en ekzilon. Kiam vi forvelos, ŝipestro Horster?</p>

<p>HORSTER<br>
Hm, — vere estas pri tio, ke mi venis por paroli kun vi —</p>

<p>DOKTORO STOCKMANN<br>
Nu, ĉu estas io pri la ŝipo?</p>

<p>HORSTER<br>
Ne; sed ne okazos, ke mi kuniros.</p>

<p>PETRA<br>
Ĉu vi do estas maldungita?</p>

<p>HORSTER<br>
<span class="staging">(ridetas)</span> Jes, efektive estas tiel.</p>

<p>PETRA<br>
Ankaŭ vi.</p>

<p>SINJORINO STOCKMANN<br>
Jen vi vidas, Tomas.</p>

<p>DOKTORO STOCKMANN<br>
Kaj tio pro la vero! Aj, se mi estus ion tian pripensinta —</p>

<p>HORSTER<br>
Ne estu afliktita pro tio; mi certe trovos oficon ĉe iu aŭ alia
eksterurba ŝipsocieto.</p>

<p>DOKTORO STOCKMANN<br>
Kaj tion de tiu grandkomercisto Vik, — riĉa homo, sendependa de
ĉiuj —! Fi, pro diablo!</p>

<p>HORSTER<br>
Alie li estas sufiĉe sincera; kaj li mem diris, ke li volus reteni
min, se li nur kuraĝus —</p>

<p>DOKTORO STOCKMANN<br>
Sed li ne kuraĝis? Ne; tion mi komprenas!</p>

<p>HORSTER<br>
Ne estas facile, li diris, kiam oni apartenas al certa partio —</p>

<p>DOKTORO STOCKMANN<br>
Jen vera vorto de honestulo. Partio estas kvazaŭ viandmuelilo; ĝi
muelas ĉiujn kapojn kune al kaĉo; kaj tial ili fariĝas kaĉokapoj
kaj farĉokapoj ĉiuj!</p>

<p>SINJORINO STOCKMANN<br>
Sed Tomas do!</p>

<p>PETRA<br>
<span class="staging">(al <b>Horster</b>)</span> Se vi ne estus nin akompaninta hejmen, eble en tio
ĉi ne rezultus.</p>

<p>HORSTER<br>
Pri tio mi ne pentas.</p>

<p>PETRA<br>
<span class="staging">(etendas al li la manon)</span> Dankon pro tio.</p>

<p>HORSTER<br>
<span class="staging">(al la doktoro)</span> Kaj ankaŭ <em>tion</em> mi volus diri, ke ĉar vi fine
decidis ke vi forvojaĝu, mi pensis pri alia solvo —</p>

<p>DOKTORO STOCKMANN<br>
Bone; se ni nur povos rapide forvojaĝi —</p>

<p>SINJORINO STOCKMANN<br>
Tŝ; ĉu iu frapis la pordon?</p>

<p>PETRA<br>
Eble estas onklo.</p>

<p>DOKTORO STOCKMANN<br>
Aha! <span class="staging">(krias)</span> Envenu!</p>

<p>SINJORINO STOCKMANN<br>
Kara Tomas, promesu al mi do —</p>

<p class="staging">
(La magistranto venas de la antaŭĉambro.)</p>

<p>LA MAGISTRANTO<br>
<span class="staging">(ĉe la pordo)</span> Nu, vi estas okupata. Jes, do mi prefere —</p>

<p>DOKTORO STOCKMANN<br>
Ne, ne; envenu.</p>

<p>LA MAGISTRANTO<br>
Sed mi dezirus paroli kun vi ni du solaj.</p>

<p>SINJORINO STOCKMANN<br>
Ni iros en la sidĉambron dume.</p>

<p>HORSTER<br>
Kaj mi revenos poste.</p>

<p>DOKTORO STOCKMANN<br>
Ne; vi eniru kune, ŝipestro Horster; mi bezonas plian informon —</p>

<p>HORSTER<br>
Ja, ja, do mi atendas.</p>

<p class="staging">
(Li sekvas <b>sinjorinon Stockmann</b> kaj <b>Petra</b> en la sidĉambron.)</p>

<p>LA MAGISTRANTO<br>
<span class="staging">(silentas, sed ekrigardas al la fenestroj)</span></p>

<p>DOKTORO STOCKMANN<br>
Vi eble trovas, ke estas iom liberaere ĉe ni hodiaŭ? Surmetu la
kepon.</p>

<p>LA MAGISTRANTO<br>
Dankon, se mi povas. <span class="staging">(tion faras)</span> Mi sentas, ke mi kaptis
malvarmumon hieraŭ; mi frostis —</p>

<p>DOKTORO STOCKMANN<br>
Ĉu? Kontraŭe mi trovis, ke estis sufiĉe varme.</p>

<p>LA MAGISTRANTO<br>
Mi bedaŭras, ke ne estis en mia potenco malebligi tiujn noktajn
ekscesojn.</p>

<p>DOKTORO STOCKMANN<br>
Ĉu vi volas diri al mi ion ceteran?</p>

<p>LA MAGISTRANTO<br>
<span class="staging">(elprenas grandan leteron)</span> Mi havas tiun ĉi dokumenton por vi de la
baneja direkcio.</p>

<p>DOKTORO STOCKMANN<br>
Mi estas maldungita, ĉu?</p>

<p>LA MAGISTRANTO<br>
Jes, de hodiaŭ. <span class="staging">(metas la leteron sur la tablon)</span> Ni bedaŭras; sed
— sincere dirite — ni ne kuraĝis pro la publika opinio.</p>

<p>DOKTORO STOCKMANN<br>
<span class="staging">(ridetas)</span> Ne kuraĝis? Tiujn vortojn mi aŭdis <em>pli frue</em> hodiaŭ.</p>

<p>LA MAGISTRANTO<br>
Mi petas, ke vi ekkomprenu vian staton. Estonte vi ne povas atendi
iun ajn praktikon en nia urbo.</p>

<p>DOKTORO STOCKMANN<br>
Al la diablo pri la praktiko! Sed el kio vi tion scias tiel certe?</p>

<p>LA MAGISTRANTO<br>
La asocio de domposedantoj starigis liston, kiun ili portas de domo
al domo. Ĉiuj bonanimaj civitanoj estas petataj ne viziti vin; kaj
mi kuraĝas garantii, ke neniu domposedanto kuraĝas rifuzi sian
subskribon; ili tute simple ne <em>kuraĝas</em>.</p>

<p>DOKTORO STOCKMANN<br>
Ne, ne; pri tio mi ne dubas. Sed kio do?</p>

<p>LA MAGISTRANTO<br>
Se mi povus doni al vi konsilon, ĝi estus, ke vi forlokiĝu el nia
urbo por ioma tempo —</p>

<p>DOKTORO STOCKMANN<br>
Jes, mi ĝuste iomete pensas forlasi la lokon.</p>

<p>LA MAGISTRANTO<br>
Bone. Kaj post duona jaro aŭ iom pli, kiam vi ŝanĝis vian opinion,
kaj vi post matura konsidero povus decidigi vin esprimi bedaŭron kaj
konfesi vian eraron —</p>

<p>DOKTORO STOCKMANN<br>
Tiam mi eble povus rericevi mian oficon, vi pensas?</p>

<p>LA MAGISTRANTO<br>
Eble; estas tute ne senŝance.</p>

<p>DOKTORO STOCKMANN<br>
Jes, sed la publika opinio? Vi ja ne kuraĝas pro la publika opinio.</p>

<p>LA MAGISTRANTO<br>
La opinio estas ege varia afero. Kaj por diri la veron estas ege
grave por ni havi tian konfeson de vi.</p>

<p>DOKTORO STOCKMANN<br>
Jes, por ĝi vi lekas viajn lipojn! Sed pro diablo, vi memoras kion
mi antaŭe diris al vi pri tiaj vulpo-ruzaĵoj!</p>

<p>LA MAGISTRANTO<br>
Tiam via pozicio estis konsiderinde pli favora; vi povis supozi, ke
vi havas la tutan urbon dorse —</p>

<p>DOKTORO STOCKMANN<br>
Jes, kaj nun mi sentas, ke mi havas la tutan urbon sur la nuko —.
<span class="staging">(ekflamiĝas)</span> Sed eĉ ne se mi havus la diablon mem kaj lian
praavinon sur la nuko —! Neniam, — neniam, mi diras!</p>

<p>LA MAGISTRANTO<br>
Patro de familio ne kuraĝas tiel agi, kiel vi faras. Vi ne kuraĝas,
Tomas.</p>

<p>DOKTORO STOCKMANN<br>
Mi ne kuraĝas, ĉu? Estas nur unu sola ago en la mondo, kiun libera
homo ne kuraĝas; kaj ĉu vi scias, kiu tiu estas?</p>

<p>LA MAGISTRANTO<br>
Ne.</p>

<p>DOKTORO STOCKMANN<br>
Kompreneble; sed <em>mi</em> diru al vi. Libera homo ne kuraĝas malpurigi
sin kiel fiulo; li ne kuraĝas konduti tiel, ke li devus kraĉi sin
mem en la okulojn.</p>

<p>LA MAGISTRANTO<br>
Tio ĉi sonas ja treege akceptebla; kaj se ne ekzistus alia klarigo
por via obstineco —; sed tia ja ekzistas —</p>

<p>DOKTORO STOCKMANN<br>
Kion vi aludas per <em>tio</em>?</p>

<p>LA MAGISTRANTO<br>
Tion vi certe bonege komprenas. Sed ĉar mi estas via frato kaj saĝa
homo, mi konsilas al vi, ne bazi vin tro fide sur esperoj kaj
perspektivoj, kiuj tre facile povus malsukcesi.</p>

<p>DOKTORO STOCKMANN<br>
Sed al kio do <em>tio</em> aludu?</p>

<p>LA MAGISTRANTO<br>
Ĉu vi vere volas kredigi al mi, ke vi estas senscia pri la
testamentaj dispozicioj, kiujn faris tanejestro Kiil?</p>

<p>DOKTORO STOCKMANN<br>
Mi scias, ke la iometon, kiun li posedas, estas destinita al fondaĵo
por bezonantaj metiistoj. Sed kiel tio rilatas al mi?</p>

<p>LA MAGISTRANTO<br>
Unue ne estas iometoj pri kio temas. Tanejestro Kiil estas sufiĉe
riĉa homo.</p>

<p>DOKTORO STOCKMANN<br>
Tion mi neniam suspektis —!</p>

<p>LA MAGISTRANTO<br>
Hm, — vere ne? Vi do ankaŭ ne scias, ke ne malkonsiderinda parto de
lia kapitalo estas heredota de viaj infanoj, tiel ke vi kaj via
edzino ĝuu la rentojn dum via vivodaŭro. Ĉu li tion ne diris al
vi?</p>

<p>DOKTORO STOCKMANN<br>
Ne; mi ĵuras, ke li ne faris. Kontraŭe; li ĉiam koleriĝadis pro
tio, ke li pagu tro altan imposton. Sed ĉu vi scias tion ĉi tiel
certe, Petro?</p>

<p>LA MAGISTRANTO<br>
Mi sciiĝis de tute fidinda fonto.</p>

<p>DOKTORO STOCKMANN<br>
Ho, dian dankon, do Katrine estos sekura, — kaj ankaŭ la infanoj!
Tion mi ja devas rakonti — <span class="staging">(krias)</span> Katrine, Katrine!</p>

<p>LA MAGISTRANTO<br>
<span class="staging">(retenas lin)</span> Tŝ, ankoraŭ nenion diru!</p>

<p>SINJORINO STOCKMANN<br>
<span class="staging">(malfermas la pordon)</span> Kio estas?</p>

<p>DOKTORO STOCKMANN<br>
Nenio, kara; nur reen eniru.</p>

<p class="staging">
(<b>Sinjorino Stockmann</b> fermas.)</p>

<p>DOKTORO STOCKMANN<br>
<span class="staging">(paŝadas sur la planko)</span> Sekura! Ĉu vere, — ili do ĉiuj estas
sekuraj! Kaj tiaj por la vivodaŭro! Ho beniga sento scii, ke oni
estas sekura!</p>

<p>LA MAGISTRANTO<br>
Jes, sed estas ja <em>tio</em>, kio vi ne estas. Tanejestro Kiil povas
nuligi la testamenton kiun ajn tagon aŭ horon laŭdezire.</p>

<p>DOKTORO STOCKMANN<br>
Sed tion li ne faras, mia bona Petro. La melo estas tro ĝojega, ke
mi ekkaptas vin kaj viajn sagacajn amikojn.</p>

<p>LA MAGISTRANTO<br>
<span class="staging">(ekmiras, kaj rigardas lin esplore)</span> Aha, tio ĵetas lumon sur
multon.</p>

<p>DOKTORO STOCKMANN<br>
Kian multon?</p>

<p>LA MAGISTRANTO<br>
La tuto estis kombinita manovro. Tiuj senbridaj, senkonsideraj
atencoj, kiujn vi — en la nomo de la vero — direktis kontraŭ la
estrantajn civitanojn en la urbo —</p>

<p>DOKTORO STOCKMANN<br>
Kiujn; kiujn?</p>

<p>LA MAGISTRANTO<br>
— estis do nenio alia, ol interkonsentita kompenso por la testamento
de tiu maljuna venĝavida Morten Kiil.</p>

<p>DOKTORO STOCKMANN<br>
<span class="staging">(konsternita)</span> Petro, — vi do estas la plej fia plebano, kiun mi
konas dum mia vivo.</p>

<p>LA MAGISTRANTO<br>
Inter ni estas finite. Via maldungo estas nerevokebla; — ĉar nun ni
havas armilojn kontraŭ vi. <span class="staging">(Li foriras.)</span></p>

<p>DOKTORO STOCKMANN<br>
Fi, fi, fi! <span class="staging">(krias)</span> Katrine! La planko estu lavata post li. Enirigu
ŝin kun akvujo, ŝin, — ŝin — kion diable —, ŝin, kiu ĉiam
havas fulgon sur la nazo —</p>

<p>SINJORINO STOCKMANN<br>
<span class="staging">(en la sidĉambro)</span> Tŝ, tŝ do, Tomas!</p>

<p>PETRA<br>
<span class="staging">(ankaŭ ĉe la pordo)</span> Patro, avo venas kaj petas, ĉu li povas
paroli kun vi sola.</p>

<p>DOKTORO STOCKMANN<br>
Jes, certe li povas. <span class="staging">(ĉe la pordo)</span> Envenu, bopatro.</p>

<p class="staging">
(<b>Morten Kiil</b> envenas. La <b>doktoro</b> fermas la pordon malantaŭ li.)</p>

<p>DOKTORO STOCKMANN<br>
Nu, kio estas? Eksidu.</p>

<p>MORTEN KIIL<br>
Ne sidi. <span class="staging">(ĉirkaŭrigardas)</span> Aspektas bele ĉe vi hodiaŭ, sinjoro
Stockmann.</p>

<p>DOKTORO STOCKMANN<br>
Jes, ĉu ne?</p>

<p>MORTEN KIIL<br>
Vere bele ja aspektas; freŝan aeron vi ankaŭ havas; hodiaŭ vi
havas sufiĉe da tiu “moksigena” ŝtofo, pri kiu vi parolis hieraŭ.
Vi certe havas bonegan konsciencon hodiaŭ, mi pensas.</p>

<p>DOKTORO STOCKMANN<br>
Jes, mi havas.</p>

<p>MORTEN KIIL<br>
Ĉu imagu? <span class="staging">(frapas sian bruston)</span> Sed ĉu vi scias kion <em>mi</em> havas
ĉi tie?</p>

<p>DOKTORO STOCKMANN<br>
Espereble ankaŭ bonan konsciencon.</p>

<p>MORTEN KIIL<br>
Ba! Estas io multe pli bona ol tio.</p>

<p class="staging">
(Li elprenas dikan poŝdokumentujon, malfermas ĝin kaj montras aron
da dokumentoj.)</p>

<p>DOKTORO STOCKMANN<br>
<span class="staging">(rigardas lin mire)</span> Akcioj en la banejo?</p>

<p>MORTEN KIIL<br>
Ne estis malfacile ekhavi ilin hodiaŭ.</p>

<p>DOKTORO STOCKMANN<br>
Kaj vi jam aĉetis —?</p>

<p>MORTEN KIIL<br>
Tiom por kio mi havis monon.</p>

<p>DOKTORO STOCKMANN<br>
Sed kara bopatro, — tiel malesperige kiel statas pri la banejo nun!</p>

<p>MORTEN KIIL<br>
Se vi kondutas kiel prudenta homo, vi certe restarigos la banejon.</p>

<p>DOKTORO STOCKMANN<br>
Jes, vi ja mem vidas, ke mi faras, kion mi povas; — sed —! La homoj
estas ja frenezaj en nia urbo!</p>

<p>MORTEN KIIL<br>
Vi diris hieraŭ, ke la pleja fiaĵo venas de mia tanejo. Se <em>tio</em>
estus vero, mia avo, kaj mia patro antaŭ mi, kaj mi mem dum multaj
jaroj malpurigadus la urbon kvazaŭ tri murdanĝeloj. Ĉu vi opinias,
ke mi lasas tiun honton gluiĝi sur min?</p>

<p>DOKTORO STOCKMANN<br>
Bedaŭrinde, tion vi devas akcepti.</p>

<p>MORTEN KIIL<br>
Dankon ne. Mi defendos mian bonan nomon kaj reputacion. Oni nomas min
“la melo”, mi aŭdis. Melo, ĉu tio ne estas iuspeca porko; sed pri
tio ili neniam en la mondo praviĝu. Mi volas vivi kaj morti kiel
purema homo.</p>

<p>DOKTORO STOCKMANN<br>
Kaj kiel vi volas realigi <em>tion</em>?</p>

<p>MORTEN KIIL<br>
<em>Vi</em> purigu min, Stockmann.</p>

<p>DOKTORO STOCKMANN<br>
Mi!</p>

<p>MORTEN KIIL<br>
Ĉu vi scias per kiu mono mi aĉetis tiujn ĉi akciojn? Ne, tion vi
ne povas scii; sed nun mi diru. Estas la mono kiun Katrine kaj Petra
kaj la knabetoj heredos post mi. Jes, ĉar mi ja tamen havas iom
ŝparitan, komprenu.</p>

<p>DOKTORO STOCKMANN<br>
<span class="staging">(ekflamiĝas)</span> Kaj tiel vi prenas la monon de Katrine por tiaĵo!</p>

<p>MORTEN KIIL<br>
Jes, tiu mono nun investiĝis en la banejo. Kaj nun mi volas vidi,
ĉu vi tamen estas tiel furioza — freneza, Stockmann. Se vi daŭre
lasos bestojn kaj tiajn fiaĵojn veni el mia tanejo, tio estas la
sama kiel tranĉi rimenojn el la haŭto de Katrine, kaj ankaŭ de
Petra, kaj de la knabetoj; sed <em>tion</em> neniu vera familipatro faras,
— se li ne estas frenezulo.</p>

<p>DOKTORO STOCKMANN<br>
<span class="staging">(paŝas tien kaj reen)</span> Jes, sed mi <em>estas</em> freneza, mi estas
frenezulo!</p>

<p>MORTEN KIIL<br>
Tiomege delira — freneza vi certe ne estas, kiam la familio estas en
danĝero.</p>

<p>DOKTORO STOCKMANN<br>
<span class="staging">(haltas antaŭ li)</span> Kial vi ne parolis kun mi, antaŭ ol vi aĉetis
tiujn senvaloraĵojn!</p>

<p>MORTEN KIIL<br>
Kio estas farita, plej forte efikas.</p>

<p>DOKTORO STOCKMANN<br>
<span class="staging">(paŝadas maltrankvile ĉirkaŭe)</span> Se mi do ne estus tiel certa pri
la afero —! Sed mi estas profunde konvinkita, ke mi pravas.</p>

<p>MORTEN KIIL<br>
<span class="staging">(pesas la dokumentujon en la mano)</span> Se vi daŭre frenezadas, tiuj ĉi
ne valoros multe.</p>

<p class="staging">
(Li metas la dokumentujon en la poŝon.)</p>

<p>DOKTORO STOCKMANN<br>
Sed pro diablo, la scienco devus do kapabli eltrovi iun ilon por
preventi; iu kontraŭinfekta drogo —</p>

<p>MORTEN KIIL<br>
Vi pensas pri io por mortigi la bestojn, ĉu?</p>

<p>DOKTORO STOCKMANN<br>
Jes, aŭ por neŭtraligi ilin.</p>

<p>MORTEN KIIL<br>
Ĉu vi ne povus provi per iom da ratveneno?</p>

<p>DOKTORO STOCKMANN<br>
Ho, babilaĵo! — Sed ĉiuj ja diras, ke estas nur imagaĵo. Ĉu ne
povas esti imagaĵo do! Lasu ilin <em>havi</em> sian imagaĵon! Ĉu ne la
nesciantaj, etkoraj hundaĉoj insultis min kiel popolmalamikon; —
kaj ili eĉ estis pretaj tiri miajn vestaĵojn de mia korpo!</p>

<p>MORTEN KIIL<br>
Kaj ĉiujn fenestrojn, kiujn ili frakasis por vi!</p>

<p>DOKTORO STOCKMANN<br>
Jes, kaj la zorgoj pri miaj devoj al la familio! Tion mi devas
priparoli kun Katrine; ŝi pli bone scias pri tiuj aferoj.</p>

<p>MORTEN KIIL<br>
Bone; aŭskultu nur konsilon de saĝa edzino.</p>

<p>DOKTORO STOCKMANN<br>
<span class="staging">(ekkoleriĝas kontraŭ lin)</span> Ke vi povis konduti tiel stultege!
Forriski la monon de Katrine; meti min en tiun ĉi teruran
turmentadon! Kiam mi vidas vin, estas kvazaŭ mi vidus satanon mem
—!</p>

<p>MORTEN KIIL<br>
Se tiel estas, mi devas foriri. Sed antaŭ ol la dua mi atendas
respondon de vi. <em>Jes</em> aŭ <em>ne</em>. Se vi respondos <em>ne</em>, mi transdonos
la akciojn al la bonfara fondaĵo, — kaj tio jam hodiaŭ.</p>

<p>DOKTORO STOCKMANN<br>
Kaj kion ricevos Katrine?</p>

<p>MORTEN KIIL<br>
Eĉ ne grajneton.</p>

<p class="staging">
(La pordo de la antaŭĉambro malfermiĝas. <b>Redaktoro Hovstad</b> kaj
<b>presisto Aslaksen</b> aperas.)</p>

<p>MORTEN KIIL<br>
Jen, vidu tiujn du!</p>

<p>DOKTORO STOCKMANN<br>
<span class="staging">(fiksrigardas ilin)</span> Ĉu vi? Ĉu <em>vi</em> denove kuraĝas veni ĉi tien
al mi!</p>

<p>HOVSTAD<br>
Jes vere ni tion faras.</p>

<p>ASLAKSEN<br>
Komprenu, ni havas ion por priparoli kun vi.</p>

<p>MORTEN KIIL<br>
<span class="staging">(flustras)</span> Jes aŭ ne antaŭ la dua.</p>

<p>ASLAKSEN<br>
<span class="staging">(okulumas al <b>Hovstad</b>)</span> Aha!</p>

<p class="staging">
(<b>Morten Kiil</b> foriras.)</p>

<p>DOKTORO STOCKMANN<br>
Nu, kion vi do volas pri mi? Estu mallonge.</p>

<p>HOVSTAD<br>
Mi bone komprenas, ke vi malŝatas nin pro nia sinteno dum la kunveno
hieraŭ —</p>

<p>DOKTORO STOCKMANN<br>
Kaj tion vi nomas sinteno? Ho, bela sinteno! Mi nomas tion
sintenaĉa, virinaĉa —. Pro diablo fi!</p>

<p>HOVSTAD<br>
Nomu tion, kiel al vi plaĉas; sed ni ne <em>povis</em> ion alian fari.</p>

<p>DOKTORO STOCKMANN<br>
Vi <em>ne kuraĝis</em> ion alian, ĉu ne?</p>

<p>HOVSTAD<br>
Jes, se vi preferas.</p>

<p>ASLAKSEN<br>
Sed kial vi ne lasis fali vorton antaŭe? Nur etan aludon al sinjoro
Hovstad aŭ mi.</p>

<p>DOKTORO STOCKMANN<br>
Aludo? Pri kio?</p>

<p>ASLAKSEN<br>
Pri tio, kio kaŝis sin malantaŭe.</p>

<p>DOKTORO STOCKMANN<br>
Mi tute ne komprenas vin.</p>

<p>ASLAKSEN<br>
<span class="staging">(kapsignas intime)</span> Ho, je Dio, vi faras, doktoro Stockmann.</p>

<p>HOVSTAD<br>
Ne estas plu necese teni tion sekrete.</p>

<p>DOKTORO STOCKMANN<br>
<span class="staging">(rigardas ilin laŭvice)</span> Sed pro diabla haŭto kaj osto —!</p>

<p>ASLAKSEN<br>
Ĉu mi rajtas demandi, — ĉu via bopatro ne iras ĉirkaŭe en la
urbo aĉetante ĉiujn banejakciojn?</p>

<p>DOKTORO STOCKMANN<br>
Jes, aĉetis banejakciojn hodiaŭ; sed —?</p>

<p>ASLAKSEN<br>
Estus pli saĝe, se vi igus iun alian fari tion, — iun, kiu ne estas
tiel parence proksima.</p>

<p>HOVSTAD<br>
Kaj vi ne devus ekstari sub propra nomo. Neniu devus ja scii, ke la
atako kontraŭ la banejo venis de vi. Vi estus devinta konsiliĝi kun
mi, doktoro Stockmann.</p>

<p>DOKTORO STOCKMANN<br>
<span class="staging">(rigardas kvazaŭ foren; aspekte io prilumiĝas por li, kaj li diras
kvazaŭ perpleksa)</span> Ĉu tiaĵo estas imagebla? Ĉu tiaĵo estas
farebla?</p>

<p>ASLAKSEN<br>
<span class="staging">(ridetas)</span> Montriĝas, ke estas farebla. Sed komprenu, ke ĝi devas
esti plenumata elegante.</p>

<p>HOVSTAD<br>
Kaj prefere pluraj devas partopreni; ĉar estas ja ĉiam tiel, ke la
respondeco malgrandiĝas por la opulo, kiam li kunlaboras kun aliaj.</p>

<p>DOKTORO STOCKMANN<br>
<span class="staging">(sinrege)</span> Mallonge, sinjoroj, — kion vi do deziras?</p>

<p>ASLAKSEN<br>
Tion sinjoro Hovstad plej bone —</p>

<p>HOVSTAD<br>
Ne, vi parolu, Aslaksen.</p>

<p>ASLAKSEN<br>
Nu ja; estas <em>tio</em>, ke nun, kiam ni konas la tutan konekson, ni ja
opinias, ke ni kuraĝas meti “La Popolan Mesaĝon” je via dispono.</p>

<p>DOKTORO STOCKMANN<br>
<em>Nun</em> vi kuraĝas? Sed la publika opinio? Ĉu vi ne timas, ke
leviĝos ŝtormo kontraŭ nin?</p>

<p>HOVSTAD<br>
Ni devas elteni la ŝtormon.</p>

<p>ASLAKSEN<br>
Kaj la doktoro devas esti rapidfara. Tuj kiam via atako havos
rezulton —</p>

<p>DOKTORO STOCKMANN<br>
Tuj kiam mia bopatro kaj mi ekkaptis la akciojn je malalta prezo, vi
aludas —?</p>

<p>HOVSTAD<br>
Certe estas nur sciencaj konsideroj, kiuj instigas vin fariĝi la
estro de la banejo.</p>

<p>DOKTORO STOCKMANN<br>
Kompreneble; estis pro sciencaj konsideroj, ke mi igis tiun maljunan
“melon” partopreni en tio ĉi. Kaj poste ni laŭŝajne riparos la
akvokondukilon kaj iom fosadas en la plaĝo, sen kaŭzi al la urba
kaso elspezon eĉ ne de duona krono. Ĉu vi ne opinias, ke ni
sukcesos? Ĉu?</p>

<p>HOVSTAD<br>
Mi opinias, — kiam vi havas “La Popolan Mesaĝon” kun vi.</p>

<p>ASLAKSEN<br>
En libera socio la gazetaro estas potenco, sinjoro doktoro.</p>

<p>DOKTORO STOCKMANN<br>
Jes bone; kaj tio estas ja ankaŭ la publika opinio; kaj vi, sinjoro
Aslaksen, vi garantias pri la asocio de domposedantoj?</p>

<p>ASLAKSEN<br>
Pri la asocio de domposedantoj same kiel pri la amikoj de modereco.
Fidu tion.</p>

<p>DOKTORO STOCKMANN<br>
Sed, miaj sinjoroj —; nu, mi hontas fari demandon; sed kiun
kompenson —?</p>

<p>HOVSTAD<br>
Prefere ni helpus vin por nenio, kompreneble. Sed “La Popola Mesaĝo”
staras sur malfortaj piedoj; ĝi ne eldoniĝas senprobleme; kaj
ĉesigi la gazeton nun, kiam estas tiom, por kio agi en la granda
politiko, mi vere malvolonte farus.</p>

<p>DOKTORO STOCKMANN<br>
Mi komprenas; estus ja ĉagrenige por amiko de la popolo kiel vi.
<span class="staging">(ekscitiĝas)</span> Sed mi estas malamiko de la popolo, mi! <span class="staging">(kuras
ĉirkaŭe en la ĉambro)</span> Kie mi havas mian bastonon? Pro diablo, kie
estas la bastono?</p>

<p>HOVSTAD<br>
Kion tio signifu?</p>

<p>ASLAKSEN<br>
Vi do ne volas —?</p>

<p>DOKTORO STOCKMANN<br>
<span class="staging">(haltas)</span> Kaj se mi nun donu al vi eĉ ne nuran oeron de miaj multaj
akcioj? Memoru ke la moneroj ne facile glitas el la poŝoj de ni
riĉuloj.</p>

<p>HOVSTAD<br>
Ho, <em>vi</em> devas memori, ke tiu afero pri la akcioj povas esti
prezentata dumaniere.</p>

<p>DOKTORO STOCKMANN<br>
Jes, tion vi certe kapablas; se mi ne kontribuos por helpi “La
Popolan Mesaĝon”, vi certe ekhavos malbelan opinion pri tiu afero;
vi persekutos min, mi opinias, — ĉasos min, — provos gorĝmordi
min, kiel la hundo gorĝmordas la leporon!</p>

<p>HOVSTAD<br>
Tio estas laŭ natura leĝo; ĉiu besto volas trovi nutraĵon.</p>

<p>ASLAKSEN<br>
Oni ja devas preni la nutraĵon, kie oni ĝin trovas.</p>

<p>DOKTORO STOCKMANN<br>
Do serĉu ion en la kloakdefluilo; <span class="staging">(ĉirkaŭkuras en la ĉambro)</span> —
ĉar morto kaj plago, vi nun spertu, kiu estas la plej forta besto el
ni tri. <span class="staging">(trovas la pluvŝirmilon kaj frape svingas ĝin)</span> Hej, jen
—!</p>

<p>HOVSTAD<br>
Vi do ne volas atenci nin!</p>

<p>ASLAKSEN<br>
Atentu pri tiu pluvŝirmilo!</p>

<p>DOKTORO STOCKMANN<br>
Tra la fenestro, sinjoro Hovstad!</p>

<p>HOVSTAD<br>
<span class="staging">(ĉe la pordo de la antaŭĉambro)</span> Ĉu vi estas tute freneza!</p>

<p>DOKTORO STOCKMANN<br>
Tra la fenestro, sinjoro Aslaksen! Saltu, mi diras! Same bone frue
kiel poste.</p>

<p>ASLAKSEN<br>
<span class="staging">(kuras ĉirkaŭ la skribotablon)</span> Modereco, sinjoro doktoro; mi ne
estas forta viro; mi ne multe eltenas — <span class="staging">(krias)</span> Helpu, helpu!</p>

<p class="staging">
(<b>Sinjorino Stockmann</b>, <b>Petra</b> kaj <b>Horster</b> venas de la
sidĉambro.)</p>

<p>SINJORINO STOCKMANN<br>
Sed Dio pardonu, Tomas, kio estas!</p>

<p>DOKTORO STOCKMANN<br>
<span class="staging">(frapsvingas la pluvŝirmilon)</span> Saltu eksteren, mi diras! En la
defluilon!</p>

<p>HOVSTAD<br>
Atako kontraŭ senkulpan homon! Mi nomas vin atestanto, ŝipestro
Horster <span class="staging">(Li rapidas tra la antaŭĉambro)</span></p>

<p>ASLAKSEN<br>
<span class="staging">(konfuzita)</span> Se oni nur konus la lokajn rilatojn — <span class="staging">(forglitas tra
la sidĉambro)</span></p>

<p>SINJORINO STOCKMANN<br>
<span class="staging">(retenas la doktoron)</span> Sed regu vin do, Tomas!</p>

<p>DOKTORO STOCKMANN<br>
<span class="staging">(ĵetas la pluvŝirmilon)</span> Honto al mi ke ili ja tamen forsavis sin.</p>

<p>SINJORINO STOCKMANN<br>
Sed kion ili volis pri vi?</p>

<p>DOKTORO STOCKMANN<br>
Tion vi sciu poste; nun mi devas pripensi aliajn aferojn. <span class="staging">(iras al
la tablo kaj skribas sur vizitkarton)</span> Jen, Katrine; kion vi legas
tie?</p>

<p>SINJORINO STOCKMANN<br>
Tri grandajn <em>Ne</em>; kion tio signifas?</p>

<p>DOKTORO STOCKMANN<br>
Tion vi sciu poste. <span class="staging">(transdonas la karton)</span> <em>Jen</em>, Petra; kure sendu
la fulgitinon al la “melo” kun ĝi plej eble rapide. Rapidu!</p>

<p class="staging">
(<b>Petra</b> eliras kun la karto tra la antaŭĉambro.)</p>

<p>DOKTORO STOCKMANN<br>
Aj; se mi ne hodiaŭ havis viziton de ĉiuj satanaj sendintoj, mi ne
scias de kiuj plu. Sed nun mi akrigu mian plumon kontraŭ ilin, ke
ĝi fariĝu aleno; mi trempos ĝin en venenon kaj galon; mi ĵetos
mian inkujon rekte en ilian kapaĉojn!</p>

<p>SINJORINO STOCKMANN<br>
Jes, sed ni ja forvojaĝos, Tomas.</p>

<p class="staging">
(<b>Petra</b> revenas.)</p>

<p>DOKTORO STOCKMANN<br>
Nu?</p>

<p>PETRA<br>
Farite.</p>

<p>DOKTORO STOCKMANN<br>
Bone. — Forvojaĝos, vi diras? Ne, morto kaj plago ĉu ni faru; ni
restos, kie ni estas, Katrine!</p>

<p>PETRA<br>
Ni restos!</p>

<p>SINJORINO STOCKMANN<br>
En ĉi tiu urbo?</p>

<p>DOKTORO STOCKMANN<br>
Jes, ĝuste ĉi tie; ĉi tie estas la batalejo; ĉi tie mi luktos;
ĉi tie mi volas venki! Kiam vi estos kunkudrinta mian pantalonon, mi
eliros en la urbon por lui domon; ni devas ja havi tegmenton super ni
dum la vintro.</p>

<p>HORSTER<br>
Tion vi ricevos ĉe mi.</p>

<p>DOKTORO STOCKMANN<br>
Ĉu vere?</p>

<p>HORSTER<br>
Jes, bonvolu; mi havas sufiĉe da ĉambroj, kaj preskaŭ neniam estas
hejme.</p>

<p>SINJORINO STOCKMANN<br>
Ho, kiel bonvole de vi. Horster.</p>

<p>PETRA<br>
Dankon!</p>

<p>DOKTORO STOCKMANN<br>
<span class="staging">(premas lian manon)</span> Dankon, dankon! Jen tiu zorgo estas for. Kaj nun
mi komencos serioze jam en tiu ĉi tago. Ho, estas senfino da aferoj
por elfosi, Katrine! Sed estas bone, ke mi nun havas liberan tempon
je mia dispono; jes, jen vidu; vi sciu, ke mi estas maldungita de la
banejo —</p>

<p>SINJORINO STOCKMANN<br>
<span class="staging">(suspiras)</span> Ho jes, tion mi ja atendis.</p>

<p>DOKTORO STOCKMANN<br>
— kaj poste ili volas forpreni de mi mian praktikon. Sed lasu ilin
fari! La malriĉulojn mi tamen retenas — tiujn, kiuj nenion pagas;
kaj, bona Dio, estas ja ili, kiuj pleje min bezonas. Sed, morto kaj
plago, aŭskulti min ili devos; mi predikos por ili ĉiutempe, kiel
estas ie skribita.</p>

<p>SINJORINO STOCKMANN<br>
Sed, kara Tomas, ĉu vi ne vidis kiom utilas prediki.</p>

<p>DOKTORO STOCKMANN<br>
Vi vere estas komika, Katrine. Ĉu mi lasu min frapiĝi el la
batalejo de tiu publika opinio kaj de la kompakta plimulto kaj tiaj
satanaĵoj? Ne dankon, kara! Kaj kion mi volas, tio estas ja tiel
simpla kaj klara kaj rekta. Mi nur volas marteladi en la kapojn de la
hundaĉoj, ke la liberaluloj estas la plej insidaj malamikoj de
liberaj homoj, — ke la partiprogramoj tordas la kolojn de junaj
vivopovaj veroj, — ke konsideroj pri oportuneco turnas supron
malsupren moralon kaj justecon, tiel ke fine fariĝos neelteneble
vivi ĉi tie. Jes, ĉu ne ŝajnas al vi, ŝipestro Horster, ke mi
devas kapabli igi la homojn kompreni <em>tion</em>?</p>

<p>HORSTER<br>
Povas esti; mi ne komprenas tiajn aferojn.</p>

<p>DOKTORO STOCKMANN<br>
Nun vi aŭskultu! Estas la partiestroj, kiujn ni devas ekstermi. Ĉar
komprenu, ke partiestro estas kvazaŭ lupo, — li estas kvazaŭ
glutavida lupaĉo; — li bezonas tioman nombron da brutetoj ĉiun
jaron, por ekzisti. Rigardu nun Hovstad kaj Aslaksen! Kiom da
brutetoj <em>ili</em> konsumas; aŭ ili vundmordas ilin kaj disŝiras ilin,
tiel, ke ili neniam plu fariĝos aliaj ol domposedantoj kaj
abonantoj de “La Popola Mesaĝo”! <span class="staging">(eksidas duone sur la tablon)</span> Ho,
venu ĉi tien, kara Katrine, — vidu, kiel bele la suno brilas enen
ĉe ni hodiaŭ. Kaj tiu benata printempa aero, kiu enfluas ĉe mi.</p>

<p>SINJORINO STOCKMANN<br>
Jes, se ni nur povus vivi el sunbrilo kaj printempa aero, Tomas.</p>

<p>DOKTORO STOCKMANN<br>
Nu, aldone vi devas pene ŝpari, — kaj ni certe traluktos. <em>Tio</em>
estas mia plej malgranda zorgo. Ne, tio kio pli grava estas, estas
<em>tio</em>, ke mi ne konas iun tian liberan kaj noblan viron, kiu post mi
kuraĝos preni sur sin mian taskon.</p>

<p>PETRA<br>
Ho, ne pensu pri tio, patro; vi havas la tempon antaŭ vi. — Sed jen
jam la knaboj.</p>

<p class="staging">
(<b>Ejlif</b> kaj <b>Morten</b> envenas tra la sidĉambro.)</p>

<p>SINJORINO STOCKMANN<br>
Ĉu vi ricevis forpermeson hodiaŭ?</p>

<p>MORTEN<br>
Ne; sed ni luktis kun la aliaj dum la paŭzo —</p>

<p>EJLIF<br>
Ne estas vero; estis la aliaj, kiuj luktis kun ni.</p>

<p>MORTEN<br>
Jes, kaj sinjoro Rørlund diris, ke ni pli bone restu hejme kelkajn
tagojn.</p>

<p>DOKTORO STOCKMANN<br>
<span class="staging">(klakas per la fingroj kaj eksaltas de la tablo)</span> Jen mi vidas! Jen
mi vidas, mi ĵuru! Vi neniam plu metu viajn piedojn en la lernejon!</p>

<p>LA KNABOJ<br>
Ne en la lernejon!</p>

<p>SINJORINO STOCKMANN<br>
Sed ne, Tomas —</p>

<p>DOKTORO STOCKMANN<br>
Neniam, mi diras! Mi volas mem instrui vin; — ja, tio signifas, ke
vi eĉ nenion lernu —</p>

<p>MORTEN<br>
Hura!</p>

<p>DOKTORO STOCKMANN<br>
— sed mi volas fari el vi liberajn, noblajn homojn. Aŭdu, pri tio
vi devas helpi min, Petra.</p>

<p>PETRA<br>
Jes, patro, fidu min je tio.</p>

<p>DOKTORO STOCKMANN<br>
Kaj la lernejo, ĝi estu en la salono, kie ili moknomis min
popolmalamiko. Sed ni bezonas plurajn; mi devas havi almenaŭ dek du
knabojn por komenci.</p>

<p>SINJORINO STOCKMANN<br>
Ilin vi certe ne trovos en tiu ĉi urbo.</p>

<p>DOKTORO STOCKMANN<br>
Ni vidos. <span class="staging">(al la knaboj)</span> Ĉu vi ne konas iujn stratbubojn, — iujn
vere bubaĉajn —?</p>

<p>MORTEN<br>
Jes, patro, el tiuj mi konas multajn!</p>

<p>DOKTORO STOCKMANN<br>
Jen bone; havigu kelkajn por mi. Unu solan fojon mi volas
eksperimenti pri la hundaĉoj; ofte sidas strangaj kapoj sur ili.</p>

<p>MORTEN<br>
Sed kion ni do faru, kiam ni jam estos liberaj kaj noblaj homoj?</p>

<p>DOKTORO STOCKMANN<br>
Tiam vi forpelu ĉiujn lupaĉojn al la fora okcidento, knaboj!</p>

<p class="staging">
(<b>Ejlif</b> aspektas iom dubema; <b>Morten</b> saltetas kaj krias hura.)</p>

<p>SINJORINO STOCKMANN<br>
Aj, se nur tiuj lupaĉoj ne forpelos vin, Tomas.</p>

<p>DOKTORO STOCKMANN<br>
Ĉu vi tute freneziĝas, Katrine! <em>Forpeli min</em>? Nun, kiam mi estas
la plej forta viro en la urbo!</p>

<p>SINJORINO STOCKMANN<br>
La plej forta — <em>nun</em>?</p>

<p>DOKTORO STOCKMANN<br>
Jes, tian grandan vorton mi kuraĝas esprimi, ke <em>nun</em> mi estas unu
el la plej fortaj viroj en la tuta mondo.</p>

<p>MORTEN<br>
Ho ne do!</p>

<p>DOKTORO STOCKMANN<br>
<span class="staging">(mallaŭtigas la voĉon)</span> Tŝ; ankoraŭ ne tion priparolu; sed mi
faris grandan malkovron.</p>

<p>SINJORINO STOCKMANN<br>
Nun denove?</p>

<p>DOKTORO STOCKMANN<br>
Certe, jes certe! <span class="staging">(kolektas ilin ĉirkaŭ sin kaj diras konfideme)</span>
La afero estas tia, komprenu, ke la plej forta viro en la mondo,
estas tiu, kiu staras tute sola.</p>

<p>SINJORINO STOCKMANN<br>
<span class="staging">(ridetas skuante la kapon)</span> Ho, vi Tomas —!</p>

<p>PETRA<br>
<span class="staging">(fidoplene, kaptas liajn manojn)</span> Patro!</p>

</div>







<pre></pre><section class="pg-boilerplate pgheader" id="pg-footer" lang="en">
<div id="pg-end-separator">
<span>*** END OF THE PROJECT GUTENBERG EBOOK POPOLMALAMIKO: DRAMO EN KVIN AKTOJ ***</span>
</div>

    
<div>
Updated editions will replace the previous one—the old editions will
be renamed.
</div><div>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.
</div>

<div id="project-gutenberg-license">START: FULL LICENSE</div>

<h2 id="pg-footer-heading">THE FULL PROJECT GUTENBERG LICENSE</h2>

<div class="agate">PLEASE READ THIS BEFORE YOU DISTRIBUTE OR USE THIS WORK
</div><div>
To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.
</div><div class="secthead">
Section 1. General Terms of Use and Redistributing Project Gutenberg™
electronic works
</div><div>
1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div><div>
1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.
</div><div>
1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.
</div><div>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.
</div><div>
1.E. Unless you have removed all references to Project Gutenberg:
</div><div>
1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:
</div><blockquote><div>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div></blockquote><div>
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.
</div><div>
1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.
</div><div>
1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.
</div><div>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.
</div><div>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.
</div><div>
1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.
</div><div>
1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:
</div><ul>
    <li>• You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    </li>
    <li>• You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    </li>
    <li>• You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </li>
    <li>• You comply with all other terms of this agreement for free
        distribution of Project Gutenberg™ works.
    </li>
</ul><div>
1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.
</div><div>
1.F.
</div><div>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div><div>
1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div><div>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div><div>
1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div><div>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div><div>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.
</div><div class="secthead">
Section 2. Information about the Mission of Project Gutenberg™
</div><div>
Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div><div>
Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div><div class="secthead">
Section 3. Information about the Project Gutenberg Literary Archive Foundation
</div><div>
The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.
</div><div>
The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact
</div><div class="secthead">
Section 4. Information about Donations to the Project Gutenberg
Literary Archive Foundation
</div><div>
Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div><div>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div><div>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div><div>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div><div>
Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.
</div><div class="secthead">
Section 5. General Information About Project Gutenberg™ electronic works
</div><div>
Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.
</div><div>
Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div><div>
Most people start at our website which has the main PG search
facility: <a href="https://www.gutenberg.org">www.gutenberg.org</a>.
</div><div>
This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</section></body></html>

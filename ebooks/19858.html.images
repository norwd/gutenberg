<!DOCTYPE html>
<html lang="eo"><head>
<meta charset="utf-8"><style>
#pg-header div, #pg-footer div {
    all: initial;
    display: block;
    margin-top: 1em;
    margin-bottom: 1em;
    margin-left: 2em;
}
#pg-footer div.agate {
    font-size: 90%;
    margin-top: 0;
    margin-bottom: 0;
    text-align: center;
}
#pg-footer li {
    all: initial;
    display: block;
    margin-top: 1em;
    margin-bottom: 1em;
    text-indent: -0.6em;
}
#pg-footer div.secthead {
    font-size: 110%;
    font-weight: bold;
}
#pg-footer #project-gutenberg-license {
    font-size: 110%;
    margin-top: 0;
    margin-bottom: 0;
    text-align: center;
}
#pg-header-heading {
    all: inherit;
    text-align: center;
    font-size: 120%;
    font-weight:bold;
}
#pg-footer-heading {
    all: inherit;
    text-align: center;
    font-size: 120%;
    font-weight: normal;
    margin-top: 0;
    margin-bottom: 0;
}
#pg-header #pg-machine-header p {
    text-indent: -4em;
    margin-left: 4em;
    margin-top: 1em;
    margin-bottom: 0;
    font-size: medium
}
#pg-header #pg-header-authlist {
    all: initial;
    margin-top: 0;
    margin-bottom: 0;
}
#pg-header #pg-machine-header strong {
    font-weight: normal;
}
#pg-header #pg-start-separator, #pg-footer #pg-end-separator {
    margin-bottom: 3em;
    margin-left: 0;
    margin-right: auto;
    margin-top: 2em;
    text-align: center
}

    .xhtml_center {text-align: center; display: block;}
    .xhtml_center table {
        display: table;
        text-align: left;
        margin-left: auto;
        margin-right: auto;
        }</style><title>Konstruestro Solness</title>
<style>@media screen {
    body {
        margin: 10%
        }
    }
.pagedjs_page_content > div {
    margin: 10%
    }
.acte p {
    padding-left: 2em;
    text-indent: -2em
    }
.actehead {
    margin-top: 4em;
    margin-bottom: 2em;
    font-size: 2em;
    font-weight: bolder;
    text-align: center;
    word-spacing: 0.5em
    }
.staging {
    font-size: 90%
    }
p.staging {
    text-indent: 0;
    margin-right: 2em;
    text-align: justify
    }
div#titlepage {
    text-align: center;
    line-height: 2;
    margin-bottom: 4em
    }</style>
<link rel="schema.dc" href="http://purl.org/dc/elements/1.1/">
<link rel="schema.dcterms" href="http://purl.org/dc/terms/">
<meta name="dc.title" content="Konstruestro Solness">
<meta name="dc.language" content="eo">
<meta name="dcterms.source" content="https://www.gutenberg.org/files/19858/19858-h/19858-h.htm">
<meta name="dcterms.modified" content="2025-08-08T14:58:46.341619+00:00">
<meta name="dc.rights" content="Public domain in the USA.">
<link rel="dcterms.isFormatOf" href="http://www.gutenberg.org/ebooks/19858">
<meta name="dc.creator" content="Ibsen, Henrik, 1828-1906">
<meta name="marcrel.trl" content="Tangerud, Odd">
<meta name="dc.subject" content="Norwegian drama">
<meta name="dcterms.created" content="2006-11-18">
<meta name="generator" content="Ebookmaker 0.13.8 by Project Gutenberg">
<meta property="og:title" content="Konstruestro Solness">
<meta property="og:type" content="Text">
<meta property="og:url" content="https://www.gutenberg.org/cache/epub/19858/pg19858-images.html">
<meta property="og:image" content="https://www.gutenberg.org/cache/epub/19858/pg19858.cover.medium.jpg">
</head>

<body><section class="pg-boilerplate pgheader" id="pg-header" lang="en"><h2 id="pg-header-heading" title="">The Project Gutenberg eBook of <span lang="eo" id="pg-title-no-subtitle">Konstruestro Solness</span></h2>
    
<div>This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at <a class="reference external" href="https://www.gutenberg.org">www.gutenberg.org</a>. If you are not located in the United States,
you will have to check the laws of the country where you are located
before using this eBook.</div>

<div class="container" id="pg-machine-header"><p><strong>Title</strong>: Konstruestro Solness</p>
<div id="pg-header-authlist">
<p><strong>Author</strong>: Henrik Ibsen</p>

<p><strong>Translator</strong>: Odd Tangerud</p>
</div>
<p><strong>Release date</strong>: November 18, 2006 [eBook #19858]</p>

<p><strong>Language</strong>: Esperanto</p>

<p><strong>Credits</strong>: Produced by Andrew Sly</p>

</div><div id="pg-start-separator">
<span>*** START OF THE PROJECT GUTENBERG EBOOK KONSTRUESTRO SOLNESS ***</span>
</div></section><pre></pre>


<div id="titlepage">
<h2>HENRIK IBSEN</h2>

<h1>KONSTRUESTRO SOLNESS</h1>

<p>(Byggmester Solness)</p>

<p>(1892)</p>

<p>Tradukita de Odd Tangerud<br>
1997</p>

<p>Eldonejo: Jec Scandinavia a/s<br>
Postboks 54, N - 3401 Lier<br>
Tlf.. 32 85 50 03. Fax. 32 85 50 82</p>

<p>ISBN 82-91707-62-6</p>

</div>

<h1>KONSTRUESTRO SOLNESS</h1>

<p>ROLOJ:</p>
<ul>
<li>KONSTRUESTRO HALVARD SOLNESS.</li>
<li>SINJORINO ALINE SOLNESS, lia edzino.</li>
<li>DOKTORO HERDAL, familia kuracisto.</li>
<li>KNUT BROVIK, antaŭa arkitekto, nun asistanto ĉe Solness.</li>
<li>RAGNAR BROVIK, lia filo, desegnisto.</li>
<li>KAJA FOSLI, lia nevino, librotenistino.</li>
<li>FRAŬLINO HILDE WANGEL.</li>
<li>KELKAJ SINJORINOJ.</li>
<li>HOMAMASO SUR LA STRATO.</li>
</ul>

<p>(La litero <i>ø</i> prononciĝas kiel franca <i>eu</i> aŭ germana <i>oe</i>)</p>

<p>(La agado havas lokon en la domo de <b>konstruestro Solness</b>.)</p>

<div class="acte">
<h3 class="actehead">UNUA AKTO</h3>

<p class="staging">
(Simple ekipita laborĉambro ĉe konstruestro Solness. Duflugila
pordo en la muro maldekstre kondukas al la antaŭĉambro. Dekstre
estas la pordo al la internaj ĉambroj de la domo. En la fonmuro
estas malferma pordo al la desegnejo. Antaŭe maldekstre estas
pupitro kun libroj, paperoj kaj skribiloj. Kontraŭe al la pordo
estas forno. En la angulo dekstre estas sofo kun tablo kaj kelkaj
seĝoj. Sur la tablo estas akvokarafo kaj glaso. Pli malgranda tablo
kaj balancseĝo kaj apogseĝo en la antaŭo dekstre. Eklumigitaj
laborlampoj sur la tablo en la desegnejo, sur la tablo en la angulo
kaj sur la pupitro.)</p>

<p class="staging">
(En la desegnejo sidas Knut Brovik kaj lia filo Ragnar okupataj pri
konstruaĵoj kaj kalkuloj. Ĉe la pupitro en la laborĉambro staras
Kaja Fosli skribante en la ĉeflibron. Knut Brovik estas maljuna,
maldika viro kun blanka hararo kaj barbo. Li estas vestita en iom
uzita sed bone tenita nigra mantelo. Li portas okulvitrojn kaj
blankan, iom flaviĝintan koltukon. Ragnar Brovik estas en la
tridekjaroj, bele vestita, helhara, kun iom klina pozo. Kaja Fosli
estas maldika, juna knabino de iom pli ol dudek jaroj, zorge vestita,
sed de malsaneca aspekto. Ŝi havas verdan ŝirmilon super la okuloj.
— Ĉiuj tri laboras iom da tempo en silento.)</p>

<p>KNUT BROVIK<br>
<span class="staging">(subite, kvazaŭ en timo, rektigas sin ĉe la desegnotablo, suspiras
peze kaj pene dum li iras al la pordaperturo)</span> Ne, nun mi baldaŭ ne
plu eltenos!</p>

<p>KAJA<br>
<span class="staging">(iras al li)</span> Ĉu estas pli malbone ĉi-vespere, onklo?</p>

<p>BROVIK<br>
Ho, ŝajnas al mi, ke plimalboniĝas tagon post tago.</p>

<p>RAGNAR<br>
<span class="staging">(ekstaris kaj proksimiĝas)</span> Vi devus iri hejmen, patro. Provu iomete
dormi —</p>

<p>BROVIK<br>
<span class="staging">(senpacience)</span> Enlitiĝi, ĉu? Ĉu vi deziras, ke mi tute
sufokiĝu!</p>

<p>KAJA<br>
Sed faru almenaŭ etan promenadon.</p>

<p>RAGNAR<br>
Jes, faru. Mi akompanos vin.</p>

<p>BROVIK<br>
<span class="staging">(impete)</span> Mi ne foriros antaŭ ol li venas! Ĉi-vespere mi alparolos
lin rekte — <span class="staging">(subpreme kolera)</span> al li — la ĉefo.</p>

<p>KAJA<br>
<span class="staging">(en timo)</span> Ho ne, onklo, — nepre atendu pri tio!</p>

<p>RAGNAR<br>
Jes, atendu do, patro!</p>

<p>BROVIK<br>
<span class="staging">(spiras pene)</span> Hah, — hah —! Mi, mi vere ne havas tempon atendi
multe pli longe.</p>

<p>KAJA<br>
<span class="staging">(aŭskultante)</span> Tŝ! Jen mi aŭdas lin malsupre sur la ŝtuparo!</p>

<p class="staging">
(Ĉiuj tri reiras al sia laboro. Mallonga silento.)</p>

<p class="staging">
(Konstruestro Halvard Solness envenas tra la antaŭĉambra pordo.
Li estas iom aĝa, sana kaj forta, kun dense tondita, krispa hararo,
malhelaj lipharoj kaj malhelaj, dikaj brovoj. Li portas grizeverdan,
butonumitan jakon kun nefleksebla kolumo kaj larĝaj refaldaĵoj. Sur
la kapo li havas molan, grizan feltĉapon, kaj sub la brako kelkajn
paperujojn.)</p>

<p>KONSTRUESTRO SOLNESS<br>
<span class="staging">(ĉe la pordo, montras al la desegnejo kaj demandas flustre)</span> Ĉu ili
eliris?</p>

<p>KAJA<br>
<span class="staging">(mallaŭte, skuante la kapon)</span> Ne. <span class="staging">(Ŝi deprenas la okulŝirmilon.)</span></p>

<p class="staging">
(Solness iras antaŭen sur la planko, ĵetas sian ĉapelon sur
seĝon, metas la ujojn sur la tablon apud la sofo, kaj denove
proksimiĝas al la pupitro. <b>Kaja</b> senhalte skribas, sed aspektas
nerve maltrankvila.)</p>

<p>SOLNESS<br>
<span class="staging">(laŭte)</span> Kion vi tie enskribas, fraŭlino Fosli?</p>

<p>KAJA<br>
<span class="staging">(ekskuiĝas)</span> Ho, estas nur io, kio —</p>

<p>SOLNESS<br>
Vidigu, fraŭlino. <span class="staging">(klinas sin super ŝin, pretendante rigardi en la
ĉeflibron, kaj flustras)</span> Kaja?</p>

<p>KAJA<br>
<span class="staging">(skribante; mallaŭte)</span> Jes?</p>

<p>SOLNESS<br>
Kial vi ĉiam deprenas tiun ŝirmilon, kiam mi venas?</p>

<p>KAJA<br>
<span class="staging">(kiel antaŭe)</span> Ĉar mi aspektas malbele kun ĝi.</p>

<p>SOLNESS<br>
<span class="staging">(ridetas)</span> Kaj <em>tion</em> do ne <em>volas</em>, Kaja?</p>

<p>KAJA<br>
<span class="staging">(ekrigardas al li)</span> Por nenio en la mondo. Ne en <em>viaj</em> okuloj.</p>

<p>SOLNESS<br>
<span class="staging">(karesas milde ŝian hararon)</span> Kompatinda, kara, eta Kaja —</p>

<p>KAJA<br>
<span class="staging">(klinas la kapon)</span> Tŝ, — ili povas aŭdi vin!</p>

<p class="staging">
(<b>Solness</b> paŝadas trans la plankon dekstren, turnas sin kaj haltas
apud la pordo de la desegnejo.)</p>

<p>SOLNESS<br>
Ĉu iu venis por konsulti min?</p>

<p>RAGNAR<br>
<span class="staging">(ekstaras)</span> Jes, la juna paro, kiu deziras konstruigi la vilaon
ekstere sur Løvstrand.</p>

<p>SOLNESS<br>
<span class="staging">(grumblante)</span> Nu <em>ili</em>? <em>Ili</em> devas atendi. Mi ankoraŭ ne sufiĉe
pripensis la planon.</p>

<p>RAGNAR<br>
<span class="staging">(pli proksime, iom hezitante)</span> Urĝas por ili ekhavi la
desegnaĵojn.</p>

<p>SOLNESS<br>
<span class="staging">(kiel antaŭe)</span> Jes, je Dio, — tion volas ja ĉiuj!</p>

<p>BROVIK<br>
<span class="staging">(ekrigardas)</span> Ĉar ili forte sopiras transloĝiĝi en propran domon,
ili diris.</p>

<p>SOLNESS<br>
Nu ja; jes ja. <em>Tion</em> ni ja scias! Kaj ili akceptas kion ajn.
Kontentaj pri tia aŭ tia loĝejo. Nur ia restadejo. Sed nenia hejmo.
Ne dankon! Ke ili turnu sin al iu alia. Diru <em>tion</em> al ili, kiam ili
revenos.</p>

<p>BROVIK<br>
<span class="staging">(puŝas la okulvitrojn supren al la frunto, kaj ekrigardas lin
surprizite)</span> Al iu alia? Ĉu vi volus fordoni tiun laboron?</p>

<p>SOLNESS<br>
<span class="staging">(senpacience)</span> Jes, jes, jes, je diablo! Se tiel estu —. Prefere tio
ol konstrui sencele en la aero. <span class="staging">(ekkrie)</span> Ĉar mi ja apenaŭ konas
tiujn homojn!</p>

<p>BROVIK<br>
La homoj estas sufiĉe solidaj. Ragnar konas ilin. Li vizitadas la
familion. Tre solidaj homoj.</p>

<p>SOLNESS<br>
Ho, solidaj, — solidaj! Ne temas ja pri <em>tio</em>. Je Dio, — ĉu eĉ ne
<em>vi</em> komprenas min? <span class="staging">(impete)</span> Mi ne volas implikiĝi en io kun tiuj
fremdaj homoj. Ke ili turnu sin al kiu ajn!</p>

<p>BROVIK<br>
<span class="staging">(ekstaras)</span> Ĉu <em>tio</em> estas via sincera opinio?</p>

<p>SOLNESS<br>
<span class="staging">(moroze)</span> Jes, estas. — Definitive.
<span class="staging">(Li paŝadas antaŭen tra la ĉambro.)</span></p>

<p class="staging">
(<b>Brovik</b> interŝanĝas ekrigardon kun <b>Ragnar</b>, kiu faras avertan
geston. Poste li iras en la antaŭan ĉambron.)</p>

<p>BROVIK<br>
Permesu al mi paroli kelkajn vortojn kun vi?</p>

<p>SOLNESS<br>
Bone.</p>

<p>BROVIK<br>
<span class="staging">(al <b>Kaja</b>)</span> Eniru <em>tien</em> dume, vi.</p>

<p>KAJA<br>
<span class="staging">(timeme)</span> Ho, sed onklo —</p>

<p>BROVIK<br>
Faru kiel mi diras, infano. Kaj fermu la pordon post vi.</p>

<p class="staging">
(<b>Kaja</b> iras hezitante en la desegnejon, ekrigardas timeme kaj pete
al <b>Solness</b>, kaj fermas la pordon.)</p>

<p>BROVIK<br>
<span class="staging">(iom mallaŭte)</span> Mi ne volas, ke la infanoj sciu, kiel malbone statas
pri mi.</p>

<p>SOLNESS<br>
Jes, vi vere aspektas malsane nuntempe.</p>

<p>BROVIK<br>
Pri mi estas baldaŭ finite. La fortoj malkreskas — de tago al tago.</p>

<p>SOLNESS<br>
Sidu iomete.</p>

<p>BROVIK<br>
Dankon, — se mi rajtas?</p>

<p>SOLNESS<br>
<span class="staging">(tiras la apogseĝon pli konvena)</span> Jen. Bonvolu. — Nu?</p>

<p>BROVIK<br>
<span class="staging">(kun peno eksidas)</span> Jes, estas tio pri Ragnar. Estas <em>tio</em>, kio estas
la plej premiga. Kio fariĝos el li?</p>

<p>SOLNESS<br>
Via filo, li kompreneble restos ĉi tie ĉe mi tiom longe, kiom li
deziras.</p>

<p>BROVIK<br>
Estas ja ĝuste <em>tio</em>, kion li ne volas. Trovas ke li ne povas — nun
ne plu.</p>

<p>SOLNESS<br>
Nu, li havas ja bonajn kondiĉojn, mi opinius. Sed se li postulus
pli, mi ne estus malinklina al —</p>

<p>BROVIK<br>
Ne, ne! Tute ne temas pri <em>tio</em>. <span class="staging">(senpacience)</span> Sed li devas iam havi
okazon labori memstare, ankaŭ li!</p>

<p>SOLNESS<br>
<span class="staging">(ne lin rigardante)</span> Ĉu vi opinias, ke Ragnar havas talentojn
necesajn por tio?</p>

<p>BROVIK<br>
Ne, <em>jen</em> la teruraĵo — ke mi komencis dubi pri la knabo. Ĉar vi
ja neniam diris eĉ — eĉ unu solan kuraĝigan vorton pri li. Sed
tamen ŝajnas al mi, ke nenio alia eblas. <em>Devas</em> esti talentoj
en li.</p>

<p>SOLNESS<br>
Nu, sed li ja nenion lernis — tiel funde. Escepte desegni.</p>

<p>BROVIK<br>
<span class="staging">(rigardas lin kun kaŝa malamo kaj diras raŭke:)</span> Ankaŭ <em>vi</em> ne
multe estis lerninta pri la fako, kiam vi servis ĉe mi. Sed vi tamen
ekkomencis, vi. <span class="staging">(spiras peze)</span> Kaj progresis. Kaj superis min kaj —
kaj multajn aliajn.</p>

<p>SOLNESS<br>
Jes, vidu, — fariĝis tiel por <em>mi</em>.</p>

<p>BROVIK<br>
Vi pravas. Ĉio fariĝis por vi. Sed vi do ne havas koron por lasi
min iri tombejen — sen vidi por kio Ragnar taŭgas. Kaj mi ankaŭ
dezirus vidi ilin geedziĝintaj — antaŭ ol mi forpasos.</p>

<p>SOLNESS<br>
<span class="staging">(akre)</span> Ĉu estas ŝi, kiu tion volas?</p>

<p>BROVIK<br>
Ne tiom Kaja. Sed Ragnar priparolas tion ĉiun tagon. <span class="staging">(pete)</span> Vi
<em>devas</em>, — vi <em>devas</em> helpi lin al iu memstara laboro nun! Mi
<em>devas</em> vidi ion, kion la knabo faris. Ĉu vi aŭdas?</p>

<p>SOLNESS<br>
<span class="staging">(kolere)</span> Sed, je la diablo, mi ne povas tiri mendojn por li de la
luno!</p>

<p>BROVIK<br>
Ĝuste nun li povas ekhavi bonan mendon. Grandan laboron.</p>

<p>SOLNESS<br>
<span class="staging">(maltrankvila, ekmire)</span> Ĉu <em>li</em>?</p>

<p>BROVIK<br>
Se vi donus vian konsenton.</p>

<p>SOLNESS<br>
Kia laboro estas <em>tiu</em>?</p>

<p>BROVIK<br>
<span class="staging">(iom hezite)</span> Li povos konstrui tiun vilaon tie sur Løvstrand.</p>

<p>SOLNESS<br>
Tiun! Sed ĝin mi ja mem konstruos!</p>

<p>BROVIK<br>
Ho, <em>vi</em> ja ne vere emas.</p>

<p>SOLNESS<br>
<span class="staging">(ekkoleras)</span> Ne emas! Mi! Kiu kuraĝas diri tion?</p>

<p>BROVIK<br>
Vi ja mem ĵus diris.</p>

<p>SOLNESS<br>
Ho, ne atentu kion mi tiel — <em>diras</em>. — Ĉu ili petis al Ragnar
konstrui la vilaon?</p>

<p>BROVIK<br>
Jes. Li ja konas la familion. Kaj li faris, — nur pro amuziĝo —
faris desegnaĵojn kaj kalkulon kaj la kromon —</p>

<p>SOLNESS<br>
Kaj pri la desegnaĵoj ili estas kontentaj? Tiuj kiuj loĝos tie?</p>

<p>BROVIK<br>
Jes. Se vi nur volus trarigardi ilin kaj aprobi, ili —</p>

<p>SOLNESS<br>
Ili volus igi Ragnar konstrui la hejmon por si?</p>

<p>BROVIK<br>
Ege plaĉis al ili, kion li prezentis. Ŝajnis al ili ke estas io
tute nova. Jen kion ili diris.</p>

<p>SOLNESS<br>
Hoho! <em>Nova</em>! Ne tia eksmoda senvaloraĵo, kian <em>mi</em> kutimas
konstrui!</p>

<p>BROVIK<br>
Ŝajnis al ili, ke estas io <em>alia</em>.</p>

<p>SOLNESS<br>
<span class="staging">(en subpremata kolero)</span> Do estis pro Ragnar, ke ili venis — dum mi
estis for!</p>

<p>BROVIK<br>
Ili venis por vin saluti. Kaj demandi, ĉu vi estus volema retiri
vin —</p>

<p>SOLNESS<br>
<span class="staging">(ekkoleras)</span> Retiri min! Mi!</p>

<p>BROVIK<br>
Se vi trovus, ke la desegnaĵoj de Ragnar —</p>

<p>SOLNESS<br>
Mi! Retiri min por via filo!</p>

<p>BROVIK<br>
Retiri vin de la interkonsento, ili pensis.</p>

<p>SOLNESS<br>
Ho, tio ja estas la sama. <span class="staging">(ridas kolere)</span> Nu, ĉu tiel! Halvard
Solness, — li nun komencu retiri sin! Doni lokon al tiuj, kiuj estas
pli junaj. Al la plej junaj, eble! Nur doni lokon! Lokon! Lokon!</p>

<p>BROVIK<br>
Je Dio, estas ja loko por pli ol nur unu sola —</p>

<p>SOLNESS<br>
Ho, ne estas tiel <em>ege</em> sufiĉa loko ĉi tie. Nu, pri <em>tio</em> estu kiel
estu. Sed mi neniam retiros min! Neniam cedos al kiu ajn! Neniam
libervole. Neniam je mia vivo mi <em>tion</em> faros!</p>

<p>BROVIK<br>
<span class="staging">(ekstaras pene)</span> Mi do eliru el la vivo sen trankvilo? Sen ĝojo? Sen
fido kaj kredo pri Ragnar? Sen vidi unu solan verkon de li? Ĉu tion
mi faru?</p>

<p>SOLNESS<br>
<span class="staging">(duone turnas sin flanken kaj murmuras)</span> Hm, — ne plu demandu.</p>

<p>BROVIK<br>
Jes, respondu pri <em>tio</em>. Ĉu mi eliru el la vivo tute mizera?</p>

<p>SOLNESS<br>
<span class="staging">(aspekte luktas kun si mem; fine li diras per mallaŭta, sed firma
voĉo)</span> Vi iru el la vivo tiel, kiel vi laŭ eblecoj scias kaj
povas.</p>

<p>BROVIK<br>
Do, tiel estu. <span class="staging">(li paŝas trans la plankon)</span></p>

<p>SOLNESS<br>
<span class="staging">(postiras, duone malespera)</span> Mi ja ne <em>povas</em> alie, komprenu! Mi ja
<em>estas</em> kia mi <em>estas</em>! Kaj <em>rekrei</em> min mem mi ja ne povas!</p>

<p>BROVIK<br>
Ne, ne, — vi eble ne povas. <span class="staging">(ŝancelas kaj haltas apud la
sofotablo)</span> Permesu al mi glason da akvo?</p>

<p>SOLNESS<br>
Bonvolu. <span class="staging">(verŝas kaj etendas al li la glason)</span></p>

<p>BROVIK<br>
Dankon. <span class="staging">(trinkas kaj demetas la glason)</span></p>

<p class="staging">
(<b>Solness</b> iras kaj malfermas la pordon al la desegnejo.)</p>

<p>SOLNESS<br>
Ragnar, — vi devas akompani vian patron hejmen.</p>

<p class="staging">
(<b>Ragnar</b> ekstaras rapide. Li kaj <b>Kaja</b> venas en la laborejon.)</p>

<p>RAGNAR<br>
Kio estas, patro?</p>

<p>BROVIK<br>
Prenu min sub la brako. Kaj ni iru.</p>

<p>RAGNAR<br>
Jes bone. Vestu vin ankaŭ vi, Kaja.</p>

<p>SOLNESS<br>
Fraŭlino Fosli devas resti. Nur momenton. <em>Mi</em> havas leteron
skribendan.</p>

<p>BROVIK<br>
<span class="staging">(rigardas al <b>Solness</b>)</span> Bonan nokton. Dormu bone — se vi povos.</p>

<p>SOLNESS<br>
Bonan nokton.</p>

<p class="staging">
(<b>Brovik</b> kaj <b>Ragnar</b> eliras tra la antaŭĉambra pordo. <b>Kaja</b> iras
al la pupitro. <b>Solness</b> staras kun klinita kapo dekstre apud la
apogseĝo.)</p>

<p>KAJA<br>
<span class="staging">(necerta)</span> Ĉu estas letero —?</p>

<p>SOLNESS<br>
<span class="staging">(mallonge)</span> Ne, kompreneble ne. <span class="staging">(rigardas ŝin severe)</span> Kaja!</p>

<p>KAJA<br>
<span class="staging">(timeme, mallaŭte)</span> Jes?</p>

<p>SOLNESS<br>
<span class="staging">(montras ordone per la fingro al la planko)</span> Venu ĉi tien! Tuj!</p>

<p>KAJA<br>
<span class="staging">(hezite)</span> Jes.</p>

<p>SOLNESS<br>
<span class="staging">(kiel antaŭe)</span> Pli proksimen!</p>

<p>KAJA<br>
<span class="staging">(obeas)</span> Kion vi volas?</p>

<p>SOLNESS<br>
<span class="staging">(rigardas ŝin momenton)</span> Ĉu estas <em>vi</em>, kiun mi devas danki por
tio ĉi?</p>

<p>KAJA<br>
Ne, ne, tion ne kredu!</p>

<p>SOLNESS<br>
Sed edziniĝi, — tion vi ja nun volas.</p>

<p>KAJA<br>
<span class="staging">(mallaŭte)</span> Ragnar kaj mi estas gefianĉoj kvar — kvin jarojn, kaj
tial —</p>

<p>SOLNESS<br>
Kaj vi opinias, ke tio devas havi finon. Ĉu tiel estas?</p>

<p>KAJA<br>
Ragnar kaj onklo diras, ke mi <em>devas</em>. Kaj tial mi ja devas cedi.</p>

<p>SOLNESS<br>
<span class="staging">(pli indulge)</span> Kaja, ĉu vi ne tamen iomete amas Ragnar?</p>

<p>KAJA<br>
Mi foje multe amis Ragnar. — Antaŭ ol mi venis al vi.</p>

<p>SOLNESS<br>
Sed nun ne plu? Tute ne?</p>

<p>KAJA<br>
<span class="staging">(pasie, plektas la manojn antaŭ li)</span> Ho, vi ja scias, ke nun mi nur
amas unu solan! Neniun alian en la tuta mondo. Neniam amos
aliulon!</p>

<p>SOLNESS<br>
Jes, tiel vi parolas. Kaj tamen vi foriros de mi. Lasos min sidi sola
kun ĉio!</p>

<p>KAJA<br>
Sed ĉu mi ne povus resti ĉe vi, eĉ se Ragnar —?</p>

<p>SOLNESS<br>
<span class="staging">(rifuzante)</span> Ne, ne, tio tute ne eblas. Se Ragnar foriros, kaj
komencos labori memstare, li ja mem bezonos vin.</p>

<p>KAJA<br>
<span class="staging">(tordas la manojn)</span> Ho, ŝajnas al mi, ke mi ne <em>povas</em> disiĝi de
vi! Estas ja tute, tute neeble, mi pensas!</p>

<p>SOLNESS<br>
Do zorgu, ke Ragnar forlasos tiujn stultajn ideojn. Edziniĝu al li
se vi volas — <span class="staging">(ŝanĝas tonon)</span> persvadu lin resti en sia bona ofico
ĉe mi. Tiel mi ja povas reteni ankaŭ <em>vin</em>, kara Kaja.</p>

<p>KAJA<br>
Ho jes, kiel belege estus, se povus tiel aranĝiĝi!</p>

<p>SOLNESS<br>
<span class="staging">(kaptas ŝin per ambaŭ manoj ĉe la kapo kaj flustras)</span> Ĉar mi ne
<em>povas</em> esti sen vi, komprenu. Devas havi vin ĉe mi ĉiun tagon.</p>

<p>KAJA<br>
<span class="staging">(nervoze ravita)</span> Ho Dio! Ho Dio!</p>

<p>SOLNESS<br>
<span class="staging">(kisas ŝian hararon)</span> Kaja, — Kaja!</p>

<p>KAJA<br>
<span class="staging">(genuas antaŭ li)</span> Ho kiel bona vi estas al mi! Kiel nedireble
bona!</p>

<p>SOLNESS<br>
<span class="staging">(impete)</span> Ekstaru! Ekstaru do, je diab—! Ŝajnas al mi, ke iu venas!
<span class="staging">(helpas ŝin ekstari. Ŝi ŝancelas al la pupitro.)</span></p>

<p class="staging">
(<b>Sinjorino Solness</b> aperas ĉe la pordo dekstre. Ŝi aspektas magre
kaj kun ĉagrenoj, kun ioma spuro de pasinta beleco. Blondaj,
pendantaj bukloj. Elegante, nigre vestita. Parolas iom malrapide kaj
per plendanta voĉo.)</p>

<p>SINJORINO SOLNESS<br>
<span class="staging">(ĉe la pordo)</span> Halvard!</p>

<p>SOLNESS<br>
<span class="staging">(turnas sin)</span> Ho, ĉu vi, kara —?</p>

<p>SINJORINO SOLNESS<br>
<span class="staging">(kun rigardo al <b>Kaja</b>)</span> Mi venas al ĝeno, mi komprenas.</p>

<p>SOLNESS<br>
Tute ne. Fraŭlino Fosli nur skribos ankoraŭ letereton.</p>

<p>SINJORINO SOLNESS<br>
Jes, tion mi vidas.</p>

<p>SOLNESS<br>
Kion vi do volas de mi, Aline?</p>

<p>SINJORINO SOLNESS<br>
Mi nur volas diri, ke doktoro Herdal sidas en la angulĉambro. Ĉu
eble ankaŭ vi envenos, Halvard?</p>

<p>SOLNESS<br>
<span class="staging">(rigardas ŝin suspekteme)</span> Hm, — ĉu la doktoro nepre volas paroli
kun mi?</p>

<p>SINJORINO SOLNESS<br>
Ne precize nepre. Li venis al mi vizite. Kaj kompreneble li deziras
saluti vin samtempe.</p>

<p>SOLNESS<br>
<span class="staging">(ridas silente)</span> Mi imagas tion, jes. Nu, vi do petu lin iomete
atendi.</p>

<p>SINJORINO SOLNESS<br>
Kaj vi do venos al li iom poste?</p>

<p>SOLNESS<br>
Eble poste, — poste, kara. Post iom.</p>

<p>SINJORINO SOLNESS<br>
<span class="staging">(kun denova rigardo al <b>Kaja</b>)</span> Nu, ne forgesu do, Halvard.
<span class="staging">(retiras sin kaj fermas la pordon post si)</span></p>

<p>KAJA<br>
<span class="staging">(mallaŭte)</span> Ho Dio, ho Dio, — la sinjorino certe pensas ion malbonan
pri mi!</p>

<p>SOLNESS<br>
Tute ne. Almenaŭ ne pli ol ordinare. Sed tamen estas pli bone, ke vi
nun foriru, Kaja.</p>

<p>KAJA<br>
Jes, jes, nun mi <em>devas</em> foriri.</p>

<p>SOLNESS<br>
<span class="staging">(severe)</span> Kaj vi metos tion alian en ordo por mi. Ĉu vi aŭdas?</p>

<p>KAJA<br>
Ho, se vere dependus nur de <em>mi</em> —</p>

<p>SOLNESS<br>
Mi <em>volas</em> havi tion en ordo, mi diras! Kaj jam morgaŭ!</p>

<p>KAJA<br>
<span class="staging">(timeme)</span> Se ne eblas alimaniere, mi volonte rompos la fianĉecon.</p>

<p>SOLNESS<br>
<span class="staging">(ekscite)</span> Rompi la fianĉecon! Ĉu vi estas freneza! Vi volas rompi —?</p>

<p>KAJA<br>
<span class="staging">(malespere)</span> Jes, prefere tion. Ĉar mi <em>devas</em>, — mi <em>devas</em> resti
ĉe vi! Ne <em>povas</em> foriri de vi! Estas tiel — tiel tute neeble!</p>

<p>SOLNESS<br>
<span class="staging">(ekflamiĝas)</span> Sed, je diablo, — kaj Ragnar! Estas ja ĝuste Ragnar
kiun mi —</p>

<p>KAJA<br>
<span class="staging">(rigardas lin per timigitaj okuloj)</span> Ĉu estas precipe pro Ragnar, ke
— ke vi —?</p>

<p>SOLNESS<br>
<span class="staging">(regas sin)</span> Ho ne, certe ne! Vi do nenion komprenas. <span class="staging">(milde kaj
mallaŭte)</span> Kompreneble estas <em>vi</em>, kiun mi deziras havi. Unue vi,
Kaja. Sed ĝuste tial vi devas persvadi ankaŭ Ragnar, ke li restu en
la okupo. Nu, nu, — iru nun hejmen.</p>

<p>KAJA<br>
Jes, jes, bonan nokton do.</p>

<p>SOLNESS<br>
Bonan nokton. <span class="staging">(kiam ŝi estas elironta)</span> Aŭskultu! Ĉu la
desegnaĵoj de Ragnar estas tie ene?</p>

<p>KAJA<br>
Jes, mi ne vidis ke li kunprenis ilin.</p>

<p>SOLNESS<br>
Do, eniru, kaj trovu ilin por mi. Eble mi povus tamen trarigardi
ilin.</p>

<p>KAJA<br>
<span class="staging">(ĝoja)</span> Ho jes, faru tion!</p>

<p>SOLNESS<br>
Pro vi, kara Kaja. Nu, rapidu por trovi ilin!</p>

<p class="staging">
(<b>Kaja</b> rapidas en la desegnejon, serĉas timeme en la tirkesto,
eltrovas dokumentujon kaj alportas ĝin.)</p>

<p>KAJA<br>
Jen ĉiuj desegnaĵoj.</p>

<p>SOLNESS<br>
Metu ilin tien sur la tablon.</p>

<p>KAJA<br>
<span class="staging">(demetas la ujon)</span> Bonan nokton, do. <span class="staging">(pete)</span> Kaj pensu bone kaj
ĝentile pri mi.</p>

<p>SOLNESS<br>
Ho, tion mi ja ĉiam faras. Bonan nokton, kara eta Kaja. <span class="staging">(ekrigardas
dekstren)</span> Do foriru!</p>

<p class="staging">
(<b>Sinjorino Solness</b> kaj <b>doktoro Herdal</b> venas tra la pordo dekstre.
Li estas iom aĝa, diketa sinjoro kun ronda, memkontenta vizaĝo,
senbarba, kun maldensa, hela hararo, kaj portas orajn okulvitrojn.)</p>

<p>SINJORINO SOLNESS<br>
<span class="staging">(ankoraŭ ĉe la pordo)</span> Halvard, mi ne povas plu reteni la
doktoron.</p>

<p>SOLNESS<br>
Nu, do venu ĉi tien.</p>

<p>SINJORINO SOLNESS<br>
<span class="staging">(al <b>Kaja</b>, kiu estingas la pupitran lampon)</span> Vi jam finis la leteron,
fraŭlino?</p>

<p>KAJA<br>
<span class="staging">(konfuzita)</span> La leteron —?</p>

<p>SOLNESS<br>
Jes, estis mallonga.</p>

<p>SINJORINO SOLNESS<br>
Certe estis tre mallonga.</p>

<p>SOLNESS<br>
Vi povas foriri, fraŭlino Fosli. Kaj revenu ĝustatempe morgaŭ.</p>

<p>KAJA<br>
Mi faros. — Bonan nokton, sinjorino. <span class="staging">(Ŝi eliras tra la
antaŭĉambra pordo)</span></p>

<p>SINJORINO SOLNESS<br>
Certe estas bone por vi, Halvard, ke vi ekhavis tiun fraŭlinon.</p>

<p>SOLNESS<br>
Jes, efektive. Ŝi estas uzebla por io el ĉio, ŝi.</p>

<p>SINJORINO SOLNESS<br>
Laŭŝajne ŝi estas.</p>

<p>DOKTORO HERDAL<br>
Ankaŭ lerta en librotenado, ĉu?</p>

<p>SOLNESS<br>
Nu, — ioman sperton ŝi ja akiris dum tiuj du jaroj. Kaj ŝi estas
ĝentila kaj bonvolas fari kion ajn.</p>

<p>SINJORINO SOLNESS<br>
Jes <em>tio</em> devas ja esti granda agrableco —</p>

<p>SOLNESS<br>
<em>Tiel</em> estas. Precipe kiam oni ne estas dorlotita en tiu rilato.</p>

<p>SINJORINO SOLNESS<br>
<span class="staging">(milde riproĉe)</span> Ĉu <em>tion</em> vi povas diri, Halvard?</p>

<p>SOLNESS<br>
Ho ne, ne, kara Aline. Mi petas pardonon.</p>

<p>SINJORINO SOLNESS<br>
Neniu kaŭzo. — Nu, doktoro, vi do revenos poste por trinki teon ĉe
ni?</p>

<p>DOKTORO HERDAL<br>
Tuj post la vizito al iu malsanulo mi venos.</p>

<p>SINJORINO SOLNESS<br>
Tre afable. <span class="staging">(Ŝi eliras tra la pordo dekstre.)</span></p>

<p>SOLNESS<br>
Ĉu urĝas, doktoro?</p>

<p>DOKTORO HERDAL<br>
Ne, tute ne.</p>

<p>SOLNESS<br>
Ĉu ni iomete interparolu?</p>

<p>DOKTORO HERDAL<br>
Jes, bonvole.</p>

<p>SOLNESS<br>
Ni eksidu.</p>

<p class="staging">
(Li montras por la doktoro lokon en la balancseĝo kaj mem eksidas en
la apogseĝon)</p>

<p>SOLNESS<br>
<span class="staging">(rigardas lin esplore)</span> Diru al mi, — ĉu vi ion rimarkis pri
Aline?</p>

<p>DOKTORO HERDAL<br>
Nun, kiam ŝi estis ĉi tie, vi aludas?</p>

<p>SOLNESS<br>
Jes. Rilate al <em>mi</em>. Ĉu vi ion rimarkis?</p>

<p>DOKTORO HERDAL<br>
<span class="staging">(ridetas)</span> Jes, je diablo, — ne estis eviteble rimarki, ke via
edzino, — hm —</p>

<p>SOLNESS<br>
Nu?</p>

<p>DOKTORO HERDAL<br>
— ke via edzino ne aparte ŝatas tiun fraŭlinon Fosli.</p>

<p>SOLNESS<br>
Nenion alian? Tion mi ja mem rimarkis.</p>

<p>DOKTORO HERDAL<br>
Kaj tio ja ne estas stranga.</p>

<p>SOLNESS<br>
Kio?</p>

<p>DOKTORO HERDAL<br>
Ke ŝi ne precipe ŝatas, ke vi tiel tagon post tago havas alian
virinon ĉe vi.</p>

<p>SOLNESS<br>
Ne, ne, vi eble pravas. Kaj ankaŭ Aline. Sed tiu afero, — ĝi ne
povas esti alia.</p>

<p>DOKTORO HERDAL<br>
Ĉu vi ne povas dungi oficiston?</p>

<p>SOLNESS<br>
La unuan ulon sin prezentantan? Ne dankon, — per tio mi ne povas
kontentiĝi.</p>

<p>DOKTORO HERDAL<br>
Sed ĉar via edzino —? Tiel malforta, kia ŝi estas —. Ĉar ŝi ne
eltenas vidi tion ĉi?</p>

<p>SOLNESS<br>
Jes, je Dio, devas esti kiel estas — mi dirus. Mi <em>devas</em> reteni
Kaja Fosli. Ne povas uzi iun alian ol ĝuste ŝin.</p>

<p>DOKTORO HERDAL<br>
Neniun alian?</p>

<p>SOLNESS<br>
<span class="staging">(mallonge)</span> Ne, neniun alian.</p>

<p>DOKTORO HERDAL<br>
<span class="staging">(tiras la seĝon pli proksimen)</span> Aŭskultu nun, kara sinjoro Solness.
Permesu al mi fari demandon en plena konfido.</p>

<p>SOLNESS<br>
Jes, bonvolu.</p>

<p>DOKTORO HERDAL<br>
La virinoj, vidu, — en certaj aferoj ili havas damnite bonan
spurflaron —</p>

<p>SOLNESS<br>
Ili ja havas. Certe. Sed —?</p>

<p>DOKTORO HERDAL<br>
Nu. Do, aŭskultu. Ĉar via edzino tute ne povas toleri tiun Kaja
Fosli —?</p>

<p>SOLNESS<br>
Jes, kio do?</p>

<p>DOKTORO HERDAL<br>
— ĉu ŝi ne havas ian — ian etan kaŭzon por tiu senvola
maltoleremo?</p>

<p>SOLNESS<br>
<span class="staging">(rigardas lin kaj ekstaras)</span> Hoho!</p>

<p>DOKTORO HERDAL<br>
Ne ofendiĝu. Sed ĉu ŝi ne <em>havas</em>?</p>

<p>SOLNESS<br>
<span class="staging">(mallonge kaj decide)</span> Ne.</p>

<p>DOKTORO HERDAL<br>
Tute neniun kaŭzon do?</p>

<p>SOLNESS<br>
Neniun alian kaŭzon ol sian propran suspektemon.</p>

<p>DOKTORO HERDAL<br>
Mi scias, ke vi konis multajn virinojn dum via vivo.</p>

<p>SOLNESS<br>
Jes, mi konis.</p>

<p>DOKTORO HERDAL<br>
Kaj ankaŭ trovas kelkajn el ili allogaj.</p>

<p>SOLNESS<br>
Ho jes, ankaŭ tio.</p>

<p>DOKTORO HERDAL<br>
Sed en tio ĉi pri fraŭlino Fosli —? Do ne estas iu tiaĵo en tiu
ĉi rilato?</p>

<p>SOLNESS<br>
Ne. Nenio — de <em>mia</em> flanko.</p>

<p>DOKTORO HERDAL<br>
Sed de ŝia?</p>

<p>SOLNESS<br>
Pri tio mi opinias, ke vi ne rajtas demandi, doktoro.</p>

<p>DOKTORO HERDAL<br>
Ni eliris de la spurflaro de via edzino.</p>

<p>SOLNESS<br>
Ni ja faris. Kaj pri tio — <span class="staging">(malaltigas la voĉon)</span> La spurflaro de
Aline, kiel vi diras, — ĝi en certa maniero eltenis la provon, ĝi.</p>

<p>DOKTORO HERDAL<br>
Nu, — jen <em>jen</em>!</p>

<p>SOLNESS<br>
<span class="staging">(eksidas)</span> Doktoro Herdal, — mi nun rakontos al vi pri stranga
okazaĵo. Se vi do volas aŭskulti.</p>

<p>DOKTORO HERDAL<br>
Mi volonte aŭskultas strangajn rakontojn.</p>

<p>SOLNESS<br>
Nu, bone. Vi eble memoras, ke mi prenis Knut Brovik kaj la filon en
mian servon, — kiam ege malprogresis por la maljunulo.</p>

<p>DOKTORO HERDAL<br>
Pri tio mi estas ja informita, jes.</p>

<p>SOLNESS<br>
Ĉar ili ja estas paro da lertuloj, tiuj du. Ili havas talentojn,
ambaŭ siaflanke. Sed jen la filo ekpensis fianĉiĝi. Sekve,
kompreneble, li volis edziĝi, — kaj komenci konstrui mem. Ĉar tiel
ja pensas ili ĉiuj, la junuloj.</p>

<p>DOKTORO HERDAL<br>
<span class="staging">(ridas)</span> Jes, ili havas tiun malbonan kutimon, ke ili volas
kuniĝi.</p>

<p>SOLNESS<br>
Nu. Sed pri tio <em>mi</em> ja ne povis esti kontenta. Ĉar mi ja mem
bezonis Ragnar. Kaj ankaŭ la maljunulon. Li estas ja tre lerta por
kalkuli porteblecon kaj volumon — kaj ĉiajn tiajn diablaĵojn,
li.</p>

<p>DOKTORO HERDAL<br>
Nu ja, ankaŭ tio ja apartenas al la metio.</p>

<p>SOLNESS<br>
Jes certe. Sed Ragnar, li volis absolute komenci memstare. Nenio
malhelpis <em>tion</em>.</p>

<p>DOKTORO HERDAL<br>
Sed li ja tamen restis ĉe vi.</p>

<p>SOLNESS<br>
Jes, aŭdu nun. Unu tagon tiu Kaja Fosli venis en ilian desegnejon
kun misio. Ŝi neniam antaŭe estis tie. Kiam mi vidis kiel kore ili
ĉarmiĝis unu de la alia, mi ekhavis la penson, ke se mi povis dungi
ŝin en la oficejo, eble Ragnar restus, ankaŭ li.</p>

<p>DOKTORO HERDAL<br>
Estis ja komprenebla penso.</p>

<p>SOLNESS<br>
Jes, sed tiam mi neniel aludis pri io tia. Nur staris ŝin rigardante
— kaj ege deziris havi ŝin ĉi tie. Mi iomete afable parolis kun
ŝi, — tiel pri sensignifaĵoj. Kaj poste ŝi foriris.</p>

<p>DOKTORO HERDAL<br>
Nu?</p>

<p>SOLNESS<br>
Sed la sekvan tagon, je la vespero, kiam Brovik kaj Ragnar estis
irintaj hejmen, ŝi revenis al mi kaj kondutis kvazaŭ mi estus
farinta interkonsenton kun ŝi.</p>

<p>DOKTORO HERDAL<br>
Interkonsenton? Pri kio?</p>

<p>SOLNESS<br>
Ĝuste pri <em>tio</em>, kion kaŝe mi estis dezirinta. Sed kion mi tute ne
menciis eĉ per unu sola vorto.</p>

<p>DOKTORO HERDAL<br>
Tre strange.</p>

<p>SOLNESS<br>
Jes, ĉu ne? Kaj nun ŝi volis scii kion ŝi devus fari ĉi tie. Ĉu
ŝi komencu tuj la sekvan matenon. Kaj tiel plu.</p>

<p>DOKTORO HERDAL<br>
Ĉu vi ne opinias, ke ŝi tion faris por povi esti kune kun sia
amanto?</p>

<p>SOLNESS<br>
Ankaŭ <em>mi</em> havis tiun penson en la komenco. Sed ne estis tiel. De
<em>li</em> ŝi kvazaŭ tute forglitis, — kiam ŝi estis establita ĉe
mi.</p>

<p>DOKTORO HERDAL<br>
Forglitis al vi do?</p>

<p>SOLNESS<br>
Jes, komplete. Mi povas rimarki, ke ŝi sentas mian rigardon al si de
malantaŭe. Ŝi tremas, eĉ se mi nur proksimiĝas al ŝi. Kion vi
pensas pri <em>tio</em>?</p>

<p>DOKTORO HERDAL<br>
Hm, — estas ja klarigeble.</p>

<p>SOLNESS<br>
Nu, sed jen tio alia? Ke ŝi kredis ke mi estis dirinta al ŝi tion,
kion mi nur volis kaj deziris — tiel silente. Interne. Por mi mem.
Kion vi diras pri tio? Ĉu vi povas klarigi al mi tiaĵon, doktoro
Herdal?</p>

<p>DOKTORO HERDAL<br>
Ne, pri tiaĵoj mi ne okupas min.</p>

<p>SOLNESS<br>
Tion mi antaŭsentus. Tial ĝis nun mi ne volis paroli pri tio. —
Sed estas diable embarase laŭlonge, komprenu. Jen mi devas ĉiun
tagon ŝajnigi kvazaŭ mi —. Kaj estas ja bedaŭrinde por ŝi, la
kompatindulino. <span class="staging">(impete)</span> Sed mi ne <em>povas</em> ion alian! Ĉar se <em>ŝi</em>
forkuros de mi, — ankaŭ Ragnar foriros.</p>

<p>DOKTORO HERDAL<br>
Kaj vi ne rakontis al via edzino la konekson en tio ĉi?</p>

<p>SOLNESS<br>
Ne.</p>

<p>DOKTORO HERDAL<br>
Sed, je Dio, kial vi ne faras?</p>

<p>SOLNESS<br>
<span class="staging">(fiksrigardas lin kaj diras mallaŭte)</span> Ĉar ŝajnas al mi ke estas
kvazaŭ — kvazaŭ ia bonfara memturmentado por mi en <em>tio,</em> ke
Aline rajtas esti maljusta al mi.</p>

<p>DOKTORO HERDAL<br>
<span class="staging">(agitas la kapon)</span> El tio ĉi mi komprenas eĉ ne dian vorteron.</p>

<p>SOLNESS<br>
Jen vidu, — estas ja kvazaŭ iu partopago por senlima, senmezura
ŝuldo —</p>

<p>DOKTORO HERDAL<br>
Al via edzino?</p>

<p>SOLNESS<br>
Jes. Kaj tio iomete malpezigas la konsciencon. Oni povas spiri iom
pli libere momenton, komprenu.</p>

<p>DOKTORO HERDAL<br>
Je Dio, ĉu mi vorton komprenas —</p>

<p>SOLNESS<br>
<span class="staging">(interrompas; denove ekstaras)</span> Jes, jes, jes, — do ni ne plu parolu
pri tio.</p>

<p class="staging">
(Li paŝadas sur la planko, revenas kaj haltas ĉe la tablo.)</p>

<p>SOLNESS<br>
<span class="staging">(rigardas la doktoron kun ŝercema rideto)</span> Certe ŝajnas al vi, ke
vi lerte ekigis min rakonti, doktoro?</p>

<p>DOKTORO HERDAL<br>
<span class="staging">(iom ĉagrenita)</span> Igis vin rakonti? Ankaŭ el tio mi nenion
komprenas, sinjoro Solness.</p>

<p>SOLNESS<br>
Ho, diru nur tute malkaŝe. Mi ja bone rimarkis tion, komprenu!</p>

<p>DOKTORO HERDAL<br>
<em>Kion</em> vi rimarkis?</p>

<p>SOLNESS<br>
<span class="staging">(mallaŭte, malrapide)</span> Ke vi afablas ĉi tie tenante okulon sur
min.</p>

<p>DOKTORO HERDAL<br>
Ĉu <em>mi</em>! Diable, kial mi <em>tion</em> farus?</p>

<p>SOLNESS<br>
Ĉar vi kredas, ke mi — <span class="staging">(ekscite)</span> Nu, je diablo, — vi kredas la
samon pri mi kiel Aline!</p>

<p>DOKTORO HERDAL<br>
Kaj kion do <em>ŝi</em> kredas pri vi?</p>

<p>SOLNESS<br>
<span class="staging">(denove sinrega)</span> Ŝi komencas kredi, ke mi estas tiel — tiel —
malsana.</p>

<p>DOKTORO HERDAL<br>
Malsana! <em>Vi</em>! Pri tio ŝi neniam eligis vivan vorton al mi. Kio do
estus al vi, kara?</p>

<p>SOLNESS<br>
<span class="staging">(klinas sin sur la seĝdorson kaj flustras)</span> Aline kredadas, ke mi
estas freneza. <em>Jen</em> kion ŝi kredas.</p>

<p>DOKTORO HERDAL<br>
<span class="staging">(ekstaras)</span> Sed kara bona sinjoro Solness —!</p>

<p>SOLNESS<br>
Jes, je mia eterna savo —! Tiel estas. Kaj <em>tion</em> ŝi ankaŭ
kredigis al <em>vi</em>! Ho, mi povas certigi vin, doktoro, — mi klare
rimarkas tion el via sinteno. Ĉar tiel facile ne estas ruzi kontraŭ
mi, vi sciu.</p>

<p>DOKTORO HERDAL<br>
<span class="staging">(rigardas lin en surprizo)</span> Neniam, sinjoro Solness — neniam tian
penson mi ekhavis.</p>

<p>SOLNESS<br>
<span class="staging">(kun malkredema rideto)</span> Ĉu? Vere ne, ĉu?</p>

<p>DOKTORO HERDAL<br>
Neniam! Kaj certe neniam via edzino. Pri tio mi opinias, ke mi povus
ĵuri.</p>

<p>SOLNESS<br>
Nu, pri tio vi prefere rezignus. Ĉar iamaniere, vidu, ŝi — ŝi
eble havus kaŭzon por kredi ion tian.</p>

<p>DOKTORO HERDAL<br>
Ne, nun mi vere devas diri —!</p>

<p>SOLNESS<br>
<span class="staging">(interrompante, elsvingas la manon)</span> Bone, bone, kara doktoro, — ni
tion ĉi ne pli profunde priparolu. Pli bone estas, ke ĉiu tenas sin
al <em>la sia</em>. <span class="staging">(ŝanĝas al silenta gajeco)</span> Sed aŭskultu nun,
doktoro — hm —</p>

<p>DOKTORO HERDAL<br>
Jes?</p>

<p>SOLNESS<br>
Ĉar vi tamen ne kredas, ke mi estas — tiel — malsana — aŭ
freneza — kaj tiel plu —</p>

<p>DOKTORO HERDAL<br>
Kion do, vi aludas?</p>

<p>SOLNESS<br>
Tial vi certe imagas, ke mi estas treege feliĉa viro?</p>

<p>DOKTORO HERDAL<br>
Ĉu <em>tio</em> do estus nura imago?</p>

<p>SOLNESS<br>
<span class="staging">(ridas)</span> Ne, ne, — komprenu min! Je Dio! Imagu, — esti konstruestro
Solness! Halvard Solness! Ho jes, dankon!</p>

<p>DOKTORO HERDAL<br>
Jes, mi devas konfesi, ke al <em>mi</em> ŝajnas kvazaŭ la feliĉo sekvis
vin en vere nekredebla grado.</p>

<p>SOLNESS<br>
<span class="staging">(subpremas sombran rideton)</span> Ĝi faris. Mi ne povas plendi pri <em>tio</em>.</p>

<p>DOKTORO HERDAL<br>
Unue ja brulis tiu malnova, terura rabistkastelo por vi. Kaj <em>tio</em>
estis ja granda bonŝanco.</p>

<p>SOLNESS<br>
<span class="staging">(serioze)</span> Estis la familia hejmo de Aline, kiu forbrulis. Memoru
<em>tion</em>.</p>

<p>DOKTORO HERDAL<br>
Jes, por <em>ŝi</em> tio certe estis peza aflikto.</p>

<p>SOLNESS<br>
Ĝis hodiaŭ ŝi ne liberiĝis el ĝi. Eĉ ne post tiuj dek du — dek
tri jaroj.</p>

<p>DOKTORO HERDAL<br>
Kio sekvis poste certe estis la plej peza bato por ŝi.</p>

<p>SOLNESS<br>
Io kun la alia.</p>

<p>DOKTORO HERDAL<br>
Sed vi, — vi mem, — vi progresis pro tio. Komencis kiel malriĉa
knabo el la kamparo, — kaj staras nun kiel la unua en via branĉo.
Ho jes, sinjoro Solness, <em>vi</em> ja vere estis bonŝanca.</p>

<p>SOLNESS<br>
<span class="staging">(ekrigardas lin eviteme)</span> Jes, sed estas ja ĝuste <em>tio</em>, kion mi tiel
forte timas.</p>

<p>DOKTORO HERDAL<br>
Timas? Ĉar la sukceso sekvas vin?</p>

<p>SOLNESS<br>
Frue kaj malfrue mi timas, — timas. Ĉar iam la ŝanĝiĝo ja venos,
komprenu.</p>

<p>DOKTORO HERDAL<br>
Babilaĵo! De kie venus la ŝanĝiĝo?</p>

<p>SOLNESS<br>
<span class="staging">(firme kaj certe)</span> Venos de la junularo.</p>

<p>DOKTORO HERDAL<br>
Pa! La junularo! Vi ja ne estas eksmoda, vi, mi opinius. Ho ne, — Vi
staras ja nun tiel solide ĉi tie, kiel neniam antaŭe.</p>

<p>SOLNESS<br>
La ŝanĝiĝo venos. Mi antaŭsentas. Kaj mi vidas ĝin proksimiĝi.
Iu komencas postuli: retiru vin por mi! Kaj ĉiuj la aliaj sturmas
post li kaj minacas kaj krias: spacon — spacon — spacon! Jes,
atentu nur, doktoro. Iam venos la junuloj frapante sur la pordon —</p>

<p>DOKTORO HERDAL<br>
<span class="staging">(ridetas)</span> Nu, bona Dio, kio sekve?</p>

<p>SOLNESS<br>
Kio sekve? Jes, tiam estos finite pri konstruestro Solness.</p>

<p class="staging">
(Iu frapas la maldekstran pordon.)</p>

<p>SOLNESS<br>
<span class="staging">(skuiĝas)</span> Kio <em>estas</em>? Ĉu vi aŭdis??</p>

<p>DOKTORO HERDAL<br>
Iu frapis.</p>

<p>SOLNESS<br>
<span class="staging">(laŭte)</span> Envenu!</p>

<p class="staging">
(<b>Hilde Wangel</b> envenas tra la antaŭĉambra pordo. Ŝi estas meze
alta, elasta kaj belstatura. Iom sunbruna. Vestita en turisma
kostumo, kun suprenfiksita jupo, kaj etendita maristkolumo kaj
maristĉapeto sur la kapo. Dorsosako, plejdo en rimeno kaj longa
montar-bastono.)</p>

<p>HILDE WANGEL<br>
<span class="staging">(iras kun brilantaj, ĝojaj okuloj al <b>Solness</b>)</span> Bonan vesperon!</p>

<p>SOLNESS<br>
<span class="staging">(rigardas ŝin necerte)</span> Bonan vesperon —</p>

<p>HILDE<br>
<span class="staging">(ridas)</span> Aspekte vi ne rekonas min!</p>

<p>SOLNESS<br>
Ne, vere mi devas diri, ke — tiel en la momento —</p>

<p>DOKTORO HERDAL<br>
<span class="staging">(proksimiĝas)</span> Sed <em>mi</em> rekonas vin, fraŭlino —</p>

<p>HILDE<br>
<span class="staging">(kontente)</span> Ho, ĉu estas vi, kiu —!</p>

<p>DOKTORO HERDAL<br>
Jes, certe estas mi. <span class="staging">(al <b>Solness</b>)</span> Ni renkontiĝis ĉi-somere supre
en montodometo. <span class="staging">(al <b>Hilde</b>)</span> Kio do okazis pri la aliaj virinoj?</p>

<p>HILDE<br>
Ho, ili prenis la vojon okcidenten, ili.</p>

<p>DOKTORO HERDAL<br>
Certe ne plaĉis al ili la bruo, kiun ni faris en la vespero.</p>

<p>HILDE<br>
Ne, certe ili tion ne ŝatis.</p>

<p>DOKTORO HERDAL<br>
<span class="staging">(minacas per la fingro)</span> Kaj ne estas eble nei, ke vi iomete koketis
kun ni.</p>

<p>HILDE<br>
Tio estis ja pli amuza, ol sidi trikante ŝtrumpojn kune kun tiuj
virinoj.</p>

<p>DOKTORO HERDAL<br>
<span class="staging">(ridas)</span> Mi tute samopinias kun vi!</p>

<p>SOLNESS<br>
Ĉu vi venis al la urbo nun-vespere?</p>

<p>HILDE<br>
Jes, mi ĵus venis.</p>

<p>DOKTORO HERDAL<br>
Tute sola, fraŭlino Wangel?</p>

<p>HILDE<br>
Jes!</p>

<p>SOLNESS<br>
Wangel? Ĉu vi nomiĝas Wangel?</p>

<p>HILDE<br>
<span class="staging">(rigardas lin gaje, surprize)</span> Kompreneble mi ja <em>tiel</em> nomiĝas.</p>

<p>SOLNESS<br>
Vi do estas filino de la distrikta kuracisto en Lysanger?</p>

<p>HILDE<br>
<span class="staging">(kiel antaŭe)</span> Jes, kies filino mi alie estus?</p>

<p>SOLNESS<br>
Nu, ni do renkontiĝis <em>tie</em>. La someron, kiam mi konstruis turon sur
la malnova preĝejo.</p>

<p>HILDE<br>
<span class="staging">(pli serioze)</span> Jes, kompreneble tiam estis.</p>

<p>SOLNESS<br>
Nu, estas longe de tiam.</p>

<p>HILDE<br>
<span class="staging">(rigardas lin firme)</span> <em>Estas</em> nun precize tiuj dek jaroj de tiam.</p>

<p>SOLNESS<br>
Kaj tiam vi estis nur infano, mi pensas.</p>

<p>HILDE<br>
<span class="staging">(pase rimarkante)</span> Tamen dek du — dek tri jarojn.</p>

<p>DOKTORO HERDAL<br>
Ĉu estas la unua fojo, ke vi vizitas ĉi tiun urbon, fraŭlino
Wangel?</p>

<p>HILDE<br>
Jes, vere estas.</p>

<p>SOLNESS<br>
Kaj vi eble neniun konas ĉi tie?</p>

<p>HILDE<br>
Neniun escepte vin. Jes, kaj vian edzinon.</p>

<p>SOLNESS<br>
Nu, ankaŭ <em>ŝin</em> vi konas?</p>

<p>HILDE<br>
Nur <em>iomete</em>. Ni estis kune kelkajn tagojn en la sanatorio —</p>

<p>SOLNESS<br>
Nu <em>tie</em>.</p>

<p>HILDE<br>
Ŝi diris, ke mi venu viziti ŝin, se mi venus ĉi tien en la urbon.
<span class="staging">(ridetas)</span> Cetere inviti ne estus necese.</p>

<p>SOLNESS<br>
Kaj ŝi neniam <em>tion</em> priparolis —</p>

<p class="staging">
(<b>Hilde</b> metas la bastonon apud la fornon, malligas la dorsosakon kaj
metas ĝin kaj la plejdon sur la sofon. <b>Doktoro Herdal</b> volas helpi
ŝin. <b>Solness</b> staras ŝin rigardante.)</p>

<p>HILDE<br>
<span class="staging">(iras al li)</span> Nu, do mi petas permeson resti ĉi tie ĉi tiun
nokton.</p>

<p>SOLNESS<br>
Tio certe bone eblas.</p>

<p>HILDE<br>
Ĉar mi ne havas aliajn vestaĵojn ol tiujn, kiujn mi nun surhavas.
Jes, kaj kompleton de subvestaĵoj en la dorsosako. Sed <em>tiu</em> bezonas
lavadon. Ĉar ĝi estas tre malpura.</p>

<p>SOLNESS<br>
Ho jes, <em>tio</em> eblas. Mi nur informu mian edzinon —</p>

<p>DOKTORO HERDAL<br>
Kaj intertempe mi faros mian viziton al tiu malsanulo.</p>

<p>SOLNESS<br>
Jes, faru. Kaj poste vi ja revenos.</p>

<p>DOKTORO HERDAL<br>
<span class="staging">(ŝerce, kun ekrigardo al <b>Hilde</b>)</span> Jes, pri tio vi povas ĵuri!
<span class="staging">(ridas)</span> Vi tamen profetis vere, sinjoro Solness!</p>

<p>SOLNESS<br>
Kiel?</p>

<p>DOKTORO HERDAL<br>
La junuloj <em>tamen</em> venis frapante vian pordon.</p>

<p>SOLNESS<br>
<span class="staging">(vivigita)</span> Jes, sed tamen alimaniere.</p>

<p>DOKTORO HERDAL<br>
Jes. Sendube!</p>

<p class="staging">
(Li eliras tra la antaŭĉambra pordo. <b>Solness</b> malfermas la pordon
dekstre, kaj vokas en la apudan ĉambron.)</p>

<p>SOLNESS<br>
Aline! Bonvolu enveni. Venis iu fraŭlino Wangel, kiun vi konas.</p>

<p>SINJORINO SOLNESS<br>
<span class="staging">(aperas ĉe la pordo)</span> Kiu <em>estas,</em> vi diras? <span class="staging">(ekvidas <b>Hilde</b>)</span> Ho,
ĉu estas <em>vi</em>? <span class="staging">(alproksimiĝas kaj etendas manon)</span> Vi do tamen venis
al la urbo.</p>

<p>SOLNESS<br>
Fraŭlino Wangel ĵus alvenis. Kaj ŝi petas resti ĉi tie la
nokton.</p>

<p>SINJORINO SOLNESS<br>
Ĉe ni? Jes kompreneble.</p>

<p>SOLNESS<br>
Por ordigi siajn vestaĵojn, vidu.</p>

<p>SINJORINO SOLNESS<br>
Mi zorgos pri vi kiel eble bone. Estas ja nur devo. Via valizo do
postvenos?</p>

<p>HILDE<br>
Mi ne <em>havas</em> valizon.</p>

<p>SINJORINO SOLNESS<br>
Nu, tio ordiĝos, mi esperas. Sed nun vi devas kontentiĝi ĉi tie
ĉe mia edzo. Kaj mi prizorgos ĉambron agrablan por vi.</p>

<p>SOLNESS<br>
Ĉu ni ne povas preni unu el la infanĉambretoj? Ĉar ili ja staras
tute pretaj.</p>

<p>SINJORINO SOLNESS<br>
Ho jes. <em>Tie</em> ni havas pli ol sufiĉe da loko. <span class="staging">(al <b>Hilde</b>)</span> Eksidu
nun kaj iomete ripozu. <span class="staging">(Ŝi eliras dekstren)</span></p>

<p class="staging">
(<b>Hilde</b>, kun la manoj sur la dorso, paŝadas en la ĉambro kaj
ekrigardas ion aŭ alian. <b>Solness</b> staras antaŭ la tablo, ankaŭ li
kun la manoj surdorse, kaj ŝin sekvante per la okuloj.)</p>

<p>HILDE<br>
<span class="staging">(haltas kaj rigardas lin)</span> Ĉu vi havas plurajn infanĉambretojn?</p>

<p>SOLNESS<br>
Estas tri infanĉambretoj en la domo.</p>

<p>HILDE<br>
Oho, multe. Vi do havas ege multajn infanojn, ĉu?</p>

<p>SOLNESS<br>
Ne. Ni havas neniun infanon. Sed nun <em>vi</em> ja povas esti infano
ĉi tie.</p>

<p>HILDE<br>
Ĉi tiun nokton, jes. Mi ne krios. Mi provos dormi kiel ŝtono.</p>

<p>SOLNESS<br>
Jes. Vi certe estas tre laca, mi pensas.</p>

<p>HILDE<br>
Ho ne! Sed tamen —. Ĉar estas terure bonege kuŝi tiel
sonĝante.</p>

<p>SOLNESS<br>
Vi ofte sonĝas nokte, ĉu?</p>

<p>HILDE<br>
Ho jes! Preskaŭ ĉiam.</p>

<p>SOLNESS<br>
Pri kio vi <em>pleje</em> sonĝas?</p>

<p>HILDE<br>
Tion mi ne diras ĉi-vespere. Alian fojon — eble.</p>

<p class="staging">
(Ŝi denove paŝadas sur la planko, haltas apud la pupitro kaj
foliumas iomete inter la libroj kaj la paperoj.)</p>

<p>SOLNESS<br>
<span class="staging">(iras pli proksimen)</span> Ĉu vi ion serĉas?</p>

<p>HILDE<br>
Ne, mi nur staras rigardante tion ĉi. <span class="staging">(turnas sin)</span> Eble mi ne
rajtas?</p>

<p>SOLNESS<br>
Jes, bonvolu.</p>

<p>HILDE<br>
Ĉu estas <em>vi</em>, kiu skribas en tiun grandan protokolon?</p>

<p>SOLNESS<br>
Ne, tion faras la librotenistino.</p>

<p>HILDE<br>
Virino?</p>

<p>SOLNESS<br>
<span class="staging">(ridetas)</span> Jes, kompreneble.</p>

<p>HILDE<br>
Tia, kian vi tenas ĉe vi tie ĉi?</p>

<p>SOLNESS<br>
Jes.</p>

<p>HILDE<br>
Ĉu ŝi estas edziniĝinta?</p>

<p>SOLNESS<br>
Ŝi estas fraŭlino.</p>

<p>HILDE<br>
Nu tiel.</p>

<p>SOLNESS<br>
Sed ŝi eble baldaŭ edziniĝos.</p>

<p>HILDE<br>
Estas bone por <em>ŝi</em>, tio.</p>

<p>SOLNESS<br>
Sed ne precipe bone por <em>mi</em>. Ĉar tiam mi havos neniun por helpi min.</p>

<p>HILDE<br>
Ĉu vi ne povas havigi iun alian, kiu estas same taŭga?</p>

<p>SOLNESS<br>
Eble <em>vi</em> volus resti ĉi tie kaj — kaj skribi en la protokolon?</p>

<p>HILDE<br>
<span class="staging">(rigardas lin de supre malsupren)</span> Nu, <em>tion</em> vi kredus! Ne dankon, —
tio ne okazu.</p>

<p class="staging">
(Ŝi denove paŝadas trans la plankon kaj eksidas sur la
balancseĝon. Ankaŭ <b>Solness</b> iras al la tablo.)</p>

<p>HILDE<br>
<span class="staging">(kvazaŭ daŭrigante)</span> — ĉar ĉi tie certe estas aliaj eblecoj por
okupiĝi ol tiaĵoj. <span class="staging">(rigardas lin ridete)</span> Ĉu ne ankaŭ <em>vi</em> tion opinias?</p>

<p>SOLNESS<br>
Kompreneble. Unue vi eble volas viziti la butikojn por provizi vin
per bezonaĵoj.</p>

<p>HILDE<br>
<span class="staging">(ŝerce)</span> Ne, <em>tion</em> mi ne intencas!</p>

<p>SOLNESS<br>
Ĉu?</p>

<p>HILDE<br>
Jes, ĉar mi jam plene elspezis mian monon.</p>

<p>SOLNESS<br>
<span class="staging">(ridas)</span> Do, nek valizo kaj nek mono!</p>

<p>HILDE<br>
Nenio el ambaŭ. Sed ĉit, — ne gravas nun.</p>

<p>SOLNESS<br>
Jen, pro <em>tio</em> mi ŝatas vin!</p>

<p>HILDE<br>
Nur pro <em>tio</em>?</p>

<p>SOLNESS<br>
Pro diversaj kialoj. <span class="staging">(eksidas sur la apogseĝon)</span> Ĉu via patro
ankoraŭ vivas?</p>

<p>HILDE<br>
Jes, patro vivas.</p>

<p>SOLNESS<br>
Kaj nun vi eble intencas studi ĉi tie?</p>

<p>HILDE<br>
Ne, pri tio mi ne ekpensis.</p>

<p>SOLNESS<br>
Sed vi do restos ĉi tie dum ioma tempo, mi pensas?</p>

<p>HILDE<br>
Laŭ la okazaĵoj.</p>

<p class="staging">
(Ŝi sidas momenton balancante, kaj rigardante lin, duone serioze,
duone kun subpremata rideto. Ŝi deprenas sian ĉapelon, kaj metas
ĝin antaŭ sin sur la tablon.)</p>

<p>HILDE<br>
Konstruestro Solness?</p>

<p>SOLNESS<br>
Jes?</p>

<p>HILDE<br>
Vi estas tre forgesema, ĉu?</p>

<p>SOLNESS<br>
Forgesema? Ne, ne laŭ <em>mia</em> scio.</p>

<p>HILDE<br>
Sed ĉu vi nepre ne volas paroli kun mi pri <em>tio</em> tie norde?</p>

<p>SOLNESS<br>
<span class="staging">(ekmiras)</span> Norde en Lysanger? <span class="staging">(indiferente)</span> Nu, pri tio ne estas multe
direnda, mi pensas.</p>

<p>HILDE<br>
<span class="staging">(rigardas lin riproĉe)</span> Kial vi nun sidas tie dirante tiaĵon!</p>

<p>SOLNESS<br>
Nu, do <em>vi</em> parolu al <em>mi</em> pri tio.</p>

<p>HILDE<br>
Kiam la turo estis finkonstruita, estis granda solenaĵo en la
urbo.</p>

<p>SOLNESS<br>
Jes, tiun tagon mi ne facile forgesos.</p>

<p>HILDE<br>
<span class="staging">(ridetas)</span> Ĉu ne? Estas afable de <em>vi</em>, tio!</p>

<p>SOLNESS<br>
Afable?</p>

<p>HILDE<br>
Estis muziko en la preĝeja placo. Kaj multaj, multaj centoj da
homoj. Ni lernantinoj estis blanke vestitaj. Kaj ni ĉiuj portis
flagojn.</p>

<p>SOLNESS<br>
Ho jes, la flagojn, — tiujn mi ja efektive memoras!</p>

<p>HILDE<br>
Kaj vi grimpis rapide supren la skafaldon. Tute supren al la plej
alta pinto. Kaj grandan florkronon vi kunportis. Kaj tiun florkronon
vi pendigis tute supre sur la ventomontrilo.</p>

<p>SOLNESS<br>
<span class="staging">(mallonge, interrompante)</span> Tiel mi tiam faris. Ĉar estis malnova
kutimo.</p>

<p>HILDE<br>
Estis mirinde incite stari tie sube kaj rigardi supren al vi. Imagu
se li falus! Li, — la konstruestro mem!</p>

<p>SOLNESS<br>
<span class="staging">(kvazaŭ deturnante)</span> Jes, jes, jes, povus okazi. Ĉar unu el tiuj
blanke vestitaj diablidoj, — ŝi <em>kondutis</em> tiel freneze kaj kriis
supren al mi —</p>

<p>HILDE<br>
<span class="staging">(brile ĝoje)</span> “Hura por konstruestro Solness”! Jes!</p>

<p>SOLNESS<br>
— kaj svingadis tiel per la flago, ke mi — ke mi preskaŭ
kapturniĝis rigardante.</p>

<p>HILDE<br>
<span class="staging">(pli mallaŭte, serioze)</span> Tiu diablido, — tiu estis <em>mi</em>.</p>

<p>SOLNESS<br>
<span class="staging">(fiksas rigide la okulojn sur ŝin)</span> Pri tio mi nun certas. Devas esti
<em>vi</em>.</p>

<p>HILDE<br>
<span class="staging">(denove vigla)</span> Ĉar estis terure loge kaj incite. Mi ne povis kredi,
ke troviĝas en la mondo konstruestro, kiu povus konstrui tian
senmezure altan turon. Kaj jen tio, ke vi mem staris tie supre ĉe la
plej alta pinto! Tute vivanta! Kaj ke vi tute ne kaptiĝis de
vertiĝo! <em>Tio</em> estis ja la pli — pli — vertiĝanta imago.</p>

<p>SOLNESS<br>
Kiel vi do tiel certe sciis, ke mi ne vertiĝis —?</p>

<p>HILDE<br>
<span class="staging">(repuŝante)</span> Ho ne! Ne! Tion mi sentis interne. Ĉar alie vi ne estus
povinta stari tie supre kantanta.</p>

<p>SOLNESS<br>
<span class="staging">(rigardas ŝin mire)</span> Kantanta? Ĉu <em>mi</em> kantis?</p>

<p>HILDE<br>
Jes, vi efektive faris.</p>

<p>SOLNESS<br>
<span class="staging">(agitas la kapon)</span> Mi neniam dum mia vivo kantis strofon.</p>

<p>HILDE<br>
Jes, tiam vi kantis. Sonis kiel harpoj en la aero.</p>

<p>SOLNESS<br>
<span class="staging">(penseme)</span> Estas iom stranga, — tio ĉi.</p>

<p>HILDE<br>
<span class="staging">(silentas momenton, rigardas lin kaj diras mallaŭte)</span> Sed <em>jen</em>, —
poste, — <em>tiam</em> sekvis la <em>ĝusta.</em></p>

<p>SOLNESS<br>
La ĝusta?</p>

<p>HILDE<br>
<span class="staging">(brile vigle)</span> Jes, pri <em>tio</em> mi ja ne bezonas memorigi vin?</p>

<p>SOLNESS<br>
Ho jes, memorigu min iomete ankaŭ pri <em>tio</em>.</p>

<p>HILDE<br>
Ĉu vi ne povas memori, ke oni aranĝis grandan bankedon por vi en la
klubo?</p>

<p>SOLNESS<br>
Nu jes. Okazis certe la saman posttagmezon. Ĉar la sekvan matenon
mi forvojaĝis.</p>

<p>HILDE<br>
Kaj post la klubo vi estis invitata hejmen al ni por la
vespermanĝo.</p>

<p>SOLNESS<br>
Tute ĝuste, fraŭlino Wangel. Strange, kiel bone vi memoras ĉi
tiujn bagatelaĵojn.</p>

<p>HILDE<br>
Bagatelaĵojn! Ho, <em>vi</em> parolas! Ĉu eble estis bagatelaĵo ankaŭ
tio, ke mi estis <em>sola</em> en la ĉambro, kiam vi venis?</p>

<p>SOLNESS<br>
Vi do vere <em>estis</em>?</p>

<p>HILDE<br>
<span class="staging">(ne lin respondante)</span> Tiam vi ne nomis min diablido.</p>

<p>SOLNESS<br>
Ne, tion mi eble ne faris.</p>

<p>HILDE<br>
Vi diris, ke mi estas belega en tiu blanka robo, kaj ke mi aspektas
kvazaŭ eta princino.</p>

<p>SOLNESS<br>
Vi certe tiel aspektis, fraŭlino Wangel. Kaj krome — kiom mi sentis
min libera kaj vigla tiun tagon —</p>

<p>HILDE<br>
Kaj vi diris, ke kiam mi fariĝos granda, mi estos <em>via</em>
princino.</p>

<p>SOLNESS<br>
<span class="staging">(ridas iomete)</span> Jen, jen, — ĉu ankaŭ <em>tion</em> mi diris?</p>

<p>HILDE<br>
Jes, vi faris. Kaj kiam mi demandis kiom longe mi devus atendi, vi
diris ke vi revenos post dek jaroj, — kiel trolo, — por forrabi
min. Al Hispanio aŭ ien. Kaj <em>tie</em> vi aĉetus reĝlandon por mi, vi
promesis.</p>

<p>SOLNESS<br>
<span class="staging">(kiel antaŭe)</span> Jes, post bona tagmanĝo oni ne precize nombras la
monerojn. Sed ĉu mi vere <em>diris</em> ĉion tion?</p>

<p>HILDE<br>
<span class="staging">(ridas silente)</span> Jes. Kaj vi ankaŭ diris la nomon de tiu
reĝlando.</p>

<p>SOLNESS<br>
Nu?</p>

<p>HILDE<br>
Ĝi nomiĝus Oranĝosinio, vi diris.</p>

<p>SOLNESS<br>
Nu, estas ja apetitodona nomo.</p>

<p>HILDE<br>
Ne, al mi ĝi tute ne plaĉis. Ĉar aspekte vi mokis min.</p>

<p>SOLNESS<br>
Sed <em>tio</em> certe ne estis mia intenco.</p>

<p>HILDE<br>
Ne, tion oni ja ne kredus. Laŭ tio, kion vi faris poste —</p>

<p>SOLNESS<br>
Kion mi do poste faris?</p>

<p>HILDE<br>
Jes, mankis nur ke vi ankaŭ <em>tion</em> forgesis! Ĉar tiaĵon oni devas
ja memori, mi opinias.</p>

<p>SOLNESS<br>
Jes, jes, iomete memorigu min, kaj eble —. Nu?</p>

<p>HILDE<br>
<span class="staging">(fiksrigardas lin)</span> Vi kaptis min kaj kisis min, konstruestro
Solness.</p>

<p>SOLNESS<br>
<span class="staging">(gapante ekstaras de la seĝo)</span> Ĉu faris <em>mi</em>!</p>

<p>HILDE<br>
Jes ja, vi faris. Vi prenis min per ambaŭ manoj kaj klinis min
malantaŭen kaj kisis min. Multajn fojojn.</p>

<p>SOLNESS<br>
Ho, sed kara, bona fraŭlino Wangel —!</p>

<p>HILDE<br>
<span class="staging">(ekstaras)</span> Vi do ne volas tion nei?</p>

<p>SOLNESS<br>
Jes, tion mi vere neas!</p>

<p>HILDE<br>
<span class="staging">(rigardas lin malestime)</span> Nu tiel.</p>

<p class="staging">
(Ŝi turnas sin kaj iras malrapide tute al la forno, kie ŝi restas
staranta forturnita kaj senmova kun la manoj surdorse. Mallonga
paŭzo.)</p>

<p>SOLNESS<br>
<span class="staging">(iras singardeme al ŝi malantaŭe)</span> Fraŭlino Wangel —?</p>

<p>HILDE<br>
<span class="staging">(silentas kaj ne movas sin)</span></p>

<p>SOLNESS<br>
Ne staru tie kiel ŝtonstatuo. Kion vi diris, devas esti io, kion vi
sonĝis. <span class="staging">(metas la manon sur ŝian brakon)</span> Aŭskultu nun —</p>

<p>HILDE<br>
<span class="staging">(faras senpaciencan movon per la brako)</span></p>

<p>SOLNESS<br>
<span class="staging">(kvazaŭ penso eklumas en li)</span> Aŭ —! Atendu! — Kaŝas sin io pli
profunda sube, vidu!</p>

<p>HILDE<br>
<span class="staging">(ne movas sin)</span></p>

<p>SOLNESS<br>
<span class="staging">(mallaŭte sed intense)</span> Mi eble estis <em>pensinta</em> tion ĉi. Mi eble
<em>volis</em> tion. <em>Deziris</em> tion. <em>Emis</em> fari tion. Kaj —. Ĉu ne povus
esti tiel?</p>

<p>HILDE<br>
<span class="staging">(daŭre silentas)</span></p>

<p>SOLNESS<br>
<span class="staging">(senpacience)</span> Nu ja, jes, je diablo, — do mi <em>faris</em>!</p>

<p>HILDE<br>
<span class="staging">(iomete turnas la kapon, sen lin rigardi)</span> Vi do nun konfesas?</p>

<p>SOLNESS<br>
Jes, ĉion kion vi volas.</p>

<p>HILDE<br>
Ke vi ĉirkaŭbrakis min?</p>

<p>SOLNESS<br>
Jes jes!</p>

<p>HILDE<br>
Kaj klinis min malantaŭen?</p>

<p>SOLNESS<br>
Tre profunde malantaŭen.</p>

<p>HILDE<br>
Kaj kisis min?</p>

<p>SOLNESS<br>
Jes, mi faris.</p>

<p>HILDE<br>
Multajn fojojn?</p>

<p>SOLNESS<br>
Tiom da fojoj kiom vi volas.</p>

<p>HILDE<br>
<span class="staging">(rapide turnas sin al li kaj reprenas la brile ĝojan esprimon)</span> Nu
vidu, ke mi fine sukcesis tion eltiri el vi!</p>

<p>SOLNESS<br>
<span class="staging">(ekridetas)</span> Jes, imagu nur, — ke mi povis forgesi tion.</p>

<p>HILDE<br>
<span class="staging">(denove iomete malgajhumora, iras for de li)</span> Ho, vi certe kisis tiom
multajn dum via vivo, mi kredas.</p>

<p>SOLNESS<br>
Ne, <em>tion</em> vi do ne kredu pri mi.</p>

<p class="staging">
(<b>Hilde</b> eksidas en la apogseĝon. <b>Solness</b> staras sin apogante al
la balancseĝo.)</p>

<p>SOLNESS<br>
<span class="staging">(rigardas ŝin esplore)</span> Fraŭlino Wangel?</p>

<p>HILDE<br>
Jes?</p>

<p>SOLNESS<br>
Kiel do <em>estis</em>? Kio do okazis poste, — tio inter ni du?</p>

<p>HILDE<br>
Nenio pli okazis. Tion vi ja scias. Ĉar venis ja la aliaj gastoj,
kaj — iŝ!</p>

<p>SOLNESS<br>
Jes ĝuste! La aliuloj venis. Ke mi povis ankaŭ <em>tion</em> forgesi.</p>

<p>HILDE<br>
Ho, vi ja efektive nenion forgesis. Nur hontis iomete. Tiaĵon oni ne
forgesas, mi scias.</p>

<p>SOLNESS<br>
Ne. Aspektus ja tiel.</p>

<p>HILDE<br>
<span class="staging">(denove vigla, rigardas lin)</span> Aŭ eble vi ankaŭ forgesis kiun tagon
tio okazis?</p>

<p>SOLNESS<br>
Kiun tagon —?</p>

<p>HILDE<br>
Jes, kiun tagon vi metis la florkronon sur la turon? Nu? Diru
tuj!</p>

<p>SOLNESS<br>
Hm, — la ĝustan tagon mi vere forgesis. Mi nur scias, ke estis
antaŭ dek jaroj. Tiel dum la aŭtuno.</p>

<p>HILDE<br>
<span class="staging">(kelkfoje kapjesas malrapide)</span> Estis antaŭ dek jaroj. La 19an de
Septembro.</p>

<p>SOLNESS<br>
Nu ja, tiam do eble estis. Jen, ankaŭ <em>tion</em> vi memoras, vi!
<span class="staging">(haltas)</span> Sed aŭdu —! Jes, — hodiaŭ estas ankaŭ la 19a de
Septembro.</p>

<p>HILDE<br>
Jes, estas. Kaj la dek jaroj forpasis. Kaj vi ne venis, — kiel vi
promesis al mi.</p>

<p>SOLNESS<br>
Promesis? Timigis vin per tio, vi certe pensas?</p>

<p>HILDE<br>
Mi opinias, ke <em>tio</em> ne estas io timiga.</p>

<p>SOLNESS<br>
Nu, moketis vin do.</p>

<p>HILDE<br>
Ĉu estis nur <em>tio</em>, kion vi volis? Moki min?</p>

<p>SOLNESS<br>
Nu, aŭ nur ŝerci iomete kun vi. Je Dio, mi ne ĝuste memoras. Sed
io tia certe estis. Ĉar vi estis ja nur infano tiam.</p>

<p>HILDE<br>
Ho, mi eble ne estis tiel nura infano. Ne tia knabineto, kian <em>vi</em>
opinias.</p>

<p>SOLNESS<br>
<span class="staging">(rigardas ŝin esplore)</span> Ĉu vi vere tute serioze pensis, ke mi
revenus?</p>

<p>HILDE<br>
<span class="staging">(kaŝas duone ŝercan rideton)</span> Jes vere! <em>Tion</em> mi atendis de vi.</p>

<p>SOLNESS<br>
Ke mi revenus al vi por preni vin kun mi?</p>

<p>HILDE<br>
Ĝuste kiel trolo, jes.</p>

<p>SOLNESS<br>
Kaj fari vin princino?</p>

<p>HILDE<br>
Tion vi ja promesis.</p>

<p>SOLNESS<br>
Kaj ankaŭ donaci al vi reĝlandon?</p>

<p>HILDE<br>
<span class="staging">(rigardas al la plafono)</span> Kial ne? Ĉar ne devus ja nepre esti ia tia
ordinara, reala reĝlando.</p>

<p>SOLNESS<br>
Sed iu alia, same bona?</p>

<p>HILDE<br>
Jes, almenaŭ same bona. <span class="staging">(rigardas lin iomete)</span> Se vi kapablis
konstrui la plej altajn preĝejturojn en la mondo, vi ja certe ankaŭ
povus trovi eblecon por iu reĝlando, — mi pensis.</p>

<p>SOLNESS<br>
<span class="staging">(skuas la kapon)</span> Mi vere ne kapablas kompreni vin, fraŭlino
Wangel.</p>

<p>HILDE<br>
Ĉu ne? Ŝajnas al mi tre simple.</p>

<p>SOLNESS<br>
Ne, mi tute ne komprenas ĉu vi vere imagas, kion vi diras. Aŭ ĉu
vi nur sidas tie ŝercante —</p>

<p>HILDE<br>
<span class="staging">(ridetas)</span> Eble mokas? Ankaŭ mi?</p>

<p>SOLNESS<br>
Jes ĝuste. Mokas. Nin ambaŭ. <span class="staging">(ekrigardas ŝin)</span> Ĉu vi longe scias,
ke mi estas edziĝinta?</p>

<p>HILDE<br>
Jes, tion mi estas scianta la tutan tempon. Kial vi demandas pri
<em>tio</em>?</p>

<p>SOLNESS<br>
<span class="staging">(pase)</span> Ne, ne, mi nur ekpensis tiel. <span class="staging">(rigardas ŝin serioze kaj
diras mallaŭte)</span> Kial vi venis?</p>

<p>HILDE<br>
Ĉar mi volas havi mian reĝlandon. Forpasis la interkonsentita
tempo.</p>

<p>SOLNESS<br>
<span class="staging">(ridas senvole)</span> Vi estas ŝercemulino!</p>

<p>HILDE<br>
<span class="staging">(gaje)</span> Prezentu mian reĝlandon, konstruestro! <span class="staging">(frapas per la fingro)</span>
La reĝlandon sur la tablon!</p>

<p>SOLNESS<br>
<span class="staging">(ŝovas la balancseĝon pli proksimen kaj eksidas)</span> Serioze dirite, —
kial vi venis? Kion vi intencas fari ĉi tie?</p>

<p>HILDE<br>
Ho, unue mi volas ĉirkaŭiri kaj rigardi ĉion, kion vi
konstruis.</p>

<p>SOLNESS<br>
Do vi havas sufiĉe por ĉirkaŭkuri.</p>

<p>HILDE<br>
Jes, vi ja konstruis ege multe.</p>

<p>SOLNESS<br>
Jes, mi faris. Pleje la lastajn jarojn.</p>

<p>HILDE<br>
Ankaŭ multajn preĝejturojn? Tiajn ege altajn?</p>

<p>SOLNESS<br>
Ne. Nun mi ne plu konstruas preĝejturojn. Kaj ankaŭ ne
preĝejojn.</p>

<p>HILDE<br>
Kion vi do <em>nun</em> konstruas?</p>

<p>SOLNESS<br>
Hejmojn por homoj.</p>

<p>HILDE<br>
<span class="staging">(penseme)</span> Ĉu vi ne povus fari ion, — ion similan al preĝejturoj
ankaŭ sur tiuj hejmoj?</p>

<p>SOLNESS<br>
<span class="staging">(miras)</span> Kion vi aludas per <em>tio</em>?</p>

<p>HILDE<br>
Mi aludas ion, — ion montranta — kvazaŭ libere supren. Kun la
ventomontrilo vertiĝe tute alte.</p>

<p>SOLNESS<br>
<span class="staging">(pripensas)</span> Strange ke vi <em>tion</em> diras. Ĉar estas ja tio, kion mi
pleje ŝatus fari.</p>

<p>HILDE<br>
<span class="staging">(senpacience)</span> Sed kial vi tion ne <em>faras</em>?</p>

<p>SOLNESS<br>
<span class="staging">(agitas la kapon)</span> Ne, ĉar la homoj ne volas ĝin <em>havi</em>!</p>

<p>HILDE<br>
Imagu, — ke ili ne volas!</p>

<p>SOLNESS<br>
<span class="staging">(pli facile)</span> Sed nun mi konstruas novan hejmon por mi. Jen, tute
proksime.</p>

<p>HILDE<br>
Por vi mem?</p>

<p>SOLNESS<br>
Jes. Ĝi preskaŭ finiĝis. Kaj sur <em>ĝi</em> estas turo.</p>

<p>HILDE<br>
Alta turo?</p>

<p>SOLNESS<br>
Jes.</p>

<p>HILDE<br>
Tre alta?</p>

<p>SOLNESS<br>
Homoj certe diros, ke ĝi estas tro alta. Almenaŭ por hejmo.</p>

<p>HILDE<br>
Tiun turon mi volas tuj rigardi morgaŭ matene.</p>

<p>SOLNESS<br>
<span class="staging">(sidas la mentonon apogitan sur la mano ŝin rigardante)</span> Diru al mi,
fraŭlino Wangel, — kiel vi nomiĝas? Baptonome, mi volas diri.</p>

<p>HILDE<br>
Mi nomiĝas Hilde.</p>

<p>SOLNESS<br>
<span class="staging">(kiel antaŭe)</span> Hilde? Ĉu?</p>

<p>HILDE<br>
Ĉu vi <em>tion</em> ne memoras? Vi ja mem nomis min Hilde. La tagon kiam vi
malbonkondutis.</p>

<p>SOLNESS<br>
Ĉu ankaŭ <em>tion</em> mi faris?</p>

<p>HILDE<br>
Sed tiam vi diris <em>eta</em> Hilde. Kaj <em>tion</em> mi ne ŝatis.</p>

<p>SOLNESS<br>
Ĉu tion vi ne ŝatis, fraŭlino Hilde?</p>

<p>HILDE<br>
Ne. Ne je <em>tiu</em> okazo. — Cetere — “princino Hilde” —
Tio aspektos tre bone, mi opinias.</p>

<p>SOLNESS<br>
Nu jes. Princino Hilde el — el —. Kiel do tiu reĝlando
nomiĝus?</p>

<p>HILDE<br>
Iŝŝ do! Mi ne volas aŭdi pli pri tiu stulta reĝlando. Mi volas
havi iun tute alian, mi!</p>

<p>SOLNESS<br>
<span class="staging">(klinas sin malantaŭen en la seĝo, kaj daŭre rigardas ŝin)</span> Ĉu ne
estas strange —? Ju pli mi pensas pri tio nun, — estas por mi
kvazaŭ mi tutajn longajn jarojn turmentadis min mem por — hm —</p>

<p>HILDE<br>
Por kio?</p>

<p>SOLNESS<br>
Por <em>memori</em> ion — ion <em>travivitan,</em> kion aspekte mi forgesis. Sed
neniam mi kaptis tion, kio ĝi estus.</p>

<p>HILDE<br>
Vi devus fari nodon sur vian poŝtukon, konstruestro.</p>

<p>SOLNESS<br>
Tiam mi estus devinta pensadi, kion tiu nodo signifus.</p>

<p>HILDE<br>
Nu ja, troviĝas ankaŭ <em>tiaj</em> troloj en la mondo.</p>

<p>SOLNESS<br>
<span class="staging">(ekstaras malrapide)</span> Bonege ke vi venis al mi nun.</p>

<p>HILDE<br>
<span class="staging">(rigardas lin profunde)</span> Ĉu <em>estis</em> bone?</p>

<p>SOLNESS<br>
Ĉar mi sidis ĉi tie tute sola. Kaj fiksrigardis senhelpe al ĉio.
<span class="staging">(pli malrapide)</span> Mi diru al vi, — mi komenciĝis fariĝi timema, —
ege timema pro la junuloj.</p>

<p>HILDE<br>
<span class="staging">(blovas)</span> Pa, — la junuloj, ĉu ili estas timigaj!</p>

<p>SOLNESS<br>
Jes, ĝuste ili. Tial mi ŝlosis kaj enfermis min. <span class="staging">(mistere)</span> Sciu,
ke la junuloj venos frapegante mian pordon! Enrompi enen al mi!</p>

<p>HILDE<br>
Mi do pensas, ke vi devas eliri kaj malfermi por la junuloj.</p>

<p>SOLNESS<br>
Malfermi?</p>

<p>HILDE<br>
Jes. Por ke la junuloj envenu al vi. Tiel libere.</p>

<p>SOLNESS<br>
Ne, ne, ne! La junuloj, vidu — ili estas la venĝo. Ili venas fronte
de la nova tempo. Kvazaŭ sub nova standardo.</p>

<p>HILDE<br>
<span class="staging">(ekstaras, rigardas lin kaj diras kun trema tiko ĉe la buŝo)</span> Ĉu vi
povas uzi <em>min</em> por io, konstruestro?</p>

<p>SOLNESS<br>
Jes, mi ja povas nun! Ĉar ŝajnas al mi ke ankaŭ <em>vi</em> venas —
kvazaŭ sub nova standardo. Junulo kontraŭ junuloj do —!</p>

<p class="staging">
(<b>Doktoro</b> <b>Herdal</b> envenas tra la antaŭĉambra pordo)</p>

<p>DOKTORO HERDAL<br>
Nu, — ĉu vi daŭre sidas ĉi tie, vi kaj la fraŭlino?</p>

<p>SOLNESS<br>
Jes. Ni havis multe priparolindan, ni du.</p>

<p>HILDE<br>
Kaj novaĵojn kaj malnovaĵojn.</p>

<p>DOKTORO HERDAL<br>
Ĉu vere?</p>

<p>HILDE<br>
Ho, estis ege amuze. Ĉar konstruestro Solness — li havas tian
bonegan memorkapablon, li. Ĉiujn ajn bagatelojn li tuj memoras.</p>

<p class="staging">
(<b>Sinjorino Solness</b> venas tra la pordo dekstre.)</p>

<p>SINJORINO SOLNESS<br>
Nun, fraŭlino Wangel, la ĉambro estas preta por vi.</p>

<p>HILDE<br>
Ho, kiel afabla vi estas al mi!</p>

<p>SOLNESS<br>
<span class="staging">(al la <b>sinjorino</b>)</span> La infanĉambro?</p>

<p>SINJORINO SOLNESS<br>
Jes. La meza. Sed unue ni devus iri al la tablo, ĉu ne?</p>

<p>SOLNESS<br>
<span class="staging">(kapsignas al <b>Hilde</b>)</span> Hilde dormu en la infanĉambro, ŝi.</p>

<p>SINJORINO SOLNESS<br>
<span class="staging">(rigardas lin)</span> Hilde?</p>

<p>SOLNESS<br>
Jes, fraŭlino Wangel nomiĝas Hilde. Mi konis ŝin, kiam ŝi estis
infano.</p>

<p>SINJORINO SOLNESS<br>
Ho, ĉu vi <em>faris</em>? Nu do, bonvolu. La tablo estas preta.</p>

<p class="staging">
(Ŝi prenas la brakon de <b>doktoro Herdal</b> kaj iras dekstren)</p>

<p class="staging">
(Dume <b>Hilde</b> kolektas siajn pakaĵojn)</p>

<p>HILDE<br>
<span class="staging">(mallaŭte kaj rapide al Solness)</span> Ĉu estas vero, kion vi diris? Ĉu
vi <em>povas</em> uzi <em>min</em> por io?</p>

<p>SOLNESS<br>
<span class="staging">(prenas ŝiajn aĵojn)</span> <em>Vi</em> estas tiu, kiun mi plej kore
sopiris.</p>

<p>HILDE<br>
<span class="staging">(rigardas lin per ĝoje mirantaj okuloj, kaj kunfrapas la manojn)</span> Ho
vi granda, ĝuinda mondo —!</p>

<p>SOLNESS<br>
<span class="staging">(ekscitite)</span> Nu —?</p>

<p>HILDE<br>
Tiel mi ja <em>havas</em> mian reĝlandon!</p>

<p>SOLNESS<br>
<span class="staging">(senvole)</span> Hilde —!</p>

<p>HILDE<br>
<span class="staging">(denove kun la tremanta tiko ĉe la buŝo)</span> <em>Preskaŭ</em>, — mi
dirus.</p>

<p class="staging">
(Ŝi eliras dekstren. <b>Solness</b> sekvas ŝin.)</p>
</div>

<div class="acte">
<h3 class="actehead">DUA AKTO</h3>

<p class="staging">
(Bele meblita, pli malgranda salono ĉe <b>konstruestro Solness</b>. Sur
la fona muro vitra pordo elen al verando kaj ĝardeno. Dekstre angulo
kun orielo, en kiu estas floroj kaj granda fenestro. Koresponda
angulo maldekstre. En tiu estas malgranda panelpordo. Sur ambaŭ
flankaj muroj ordinaraj pordoj. Antaŭe dekstre konzoltablo kun
granda spegulo. Floroj kaj plantoj riĉe aranĝitaj. Antaŭe
maldekstre sofo kun tablo kaj seĝoj. Pli malantaŭe libroŝranko.
Sur la planko, antaŭ la orielo, tableto kaj kelkaj seĝoj. Estas
frue antaŭtagmeze.)</p>

<p class="staging">
(<b>Konstruestro Solness</b> sidas ĉe la tableto kun la dokumentujo de
<b>Ragnar</b> malfermita antaŭ si. Li foliumas inter la desegnaĵoj kaj
detale rigardas kelkajn el ili. <b>Sinjorino Solness</b> paŝadas senbrue
kun malgranda akvujo ordigante la florojn. Ŝi estas nigre vestita
kiel antaŭe. Ŝiaj ĉapelo, supervestoj kaj sunŝirmilo kuŝas sur
seĝo apud la spegulo. <b>Solness</b> foje nerimarkite sekvas ŝin per la
okuloj. Neniu el ili parolas.)</p>

<p class="staging">
(<b>Kaja Fosli</b> silente venas tra la pordo maldekstre.)</p>

<p>SOLNESS<br>
<span class="staging">(turnas la kapon kaj diras indiferente pase)</span> Nu, ĉu estas <em>vi</em>?</p>

<p>KAJA<br>
Mi volis nur informi, ke mi venis.</p>

<p>SOLNESS<br>
Jes, jes, bone. Kaj Ragnar, ĉu ankaŭ li?</p>

<p>KAJA<br>
Ne, ankoraŭ ne. Li devis resti por atendi la doktoron. Sed poste li
volus veni por scii —</p>

<p>SOLNESS<br>
Kiel statas pri la maljunulo hodiaŭ?</p>

<p>KAJA<br>
Malbone. Li petas pardonon, ke li devas kuŝi la tutan tagon.</p>

<p>SOLNESS<br>
Nu ja. Ke li faru. Sed vi do iru al via laboro.</p>

<p>KAJA<br>
Jes. <span class="staging">(haltas ĉe la pordo)</span> Eble vi volas paroli kun Ragnar, kiam li
venos?</p>

<p>SOLNESS<br>
Ne, — mi ne scias pri io preciza.</p>

<p class="staging">
(<b>Kaja</b> eliras maldekstre)</p>

<p class="staging">
(<b>Solness</b> daŭre sidas foliumante la desegnaĵojn.)</p>

<p>SINJORINO SOLNESS<br>
<span class="staging">(ĉe la plantoj)</span> Mi scius, ĉu ne ankaŭ li mortos.</p>

<p>SOLNESS<br>
<span class="staging">(ekrigardas ŝin)</span> Ankaŭ li? Kiu krom li?</p>

<p>SINJORINO SOLNESS<br>
<span class="staging">(ne respondante)</span> Jes, jes; maljuna Brovik — li eble mortos nun
ankaŭ li, Halvard. Vi vidos.</p>

<p>SOLNESS<br>
Kara Aline, ĉu vi ne devus eliri por iomete promeni?</p>

<p>SINJORINO SOLNESS<br>
Jes, mi ja devus fari. <span class="staging">(Ŝi daŭrigas ordigi la florojn.)</span></p>

<p>SOLNESS<br>
<span class="staging">(laŭte, super la desegnaĵoj)</span> Ĉu ŝi daŭre dormas?</p>

<p>SINJORINO SOLNESS<br>
<span class="staging">(rigardas lin)</span> Ĉu estas fraŭlino Wangel pri kiu vi pensadas?</p>

<p>SOLNESS<br>
<span class="staging">(indiferente)</span> Tiel hazarde mi ekmemoris pri ŝi.</p>

<p>SINJORINO SOLNESS<br>
Fraŭlino Wangel ellitiĝis antaŭ longe.</p>

<p>SOLNESS<br>
Nu, ŝi <em>faris</em>?</p>

<p>SINJORINO SOLNESS<br>
Kiam mi enrigardis, ŝi sidis pretigante siajn vestaĵojn. <span class="staging">(Ŝi iras
antaŭ la spegulon, kaj komencas malrapide surmeti la ĉapelon.)</span></p>

<p>SOLNESS<br>
<span class="staging">(post mallonga paŭzo)</span> Fine ni tamen trovis uzon por infanĉambreto,
Aline.</p>

<p>SINJORINO SOLNESS<br>
Jes, efektive.</p>

<p>SOLNESS<br>
Kaj ŝajnas al mi pli bone, ol ke ĉio restas malplena.</p>

<p>SINJORINO SOLNESS<br>
Tiu malpleno estas vere terura. Vi pravas.</p>

<p>SOLNESS<br>
<span class="staging">(fermas la dokumentujon, ekstaras kaj proksimas)</span> Vi <em>tion</em> vidos,
Aline, ke de nun fariĝos pli bone por ni. Multe pli hejmece. Pli
facile vivi. — Precipe por <em>vi</em>.</p>

<p>SINJORINO SOLNESS<br>
<span class="staging">(ekrigardas lin)</span> De nun?</p>

<p>SOLNESS<br>
Jes, kredu min, Aline —</p>

<p>SINJORINO SOLNESS<br>
Ĉu vi aludas, — ĉar <em>ŝi</em> venis al ni?</p>

<p>SOLNESS<br>
<span class="staging">(regas sin)</span> Mi kompreneble celas, — kiam ni transloĝiĝos en la
novan domon.</p>

<p>SINJORINO SOLNESS<br>
<span class="staging">(prenas la supervestaĵojn)</span> Jes, ĉu vi tion kredas, Halvard? Ke tiam
fariĝos pli bone?</p>

<p>SOLNESS<br>
Ion alian mi tute ne povas imagi. Kaj certe ankaŭ <em>vi</em> tion
kredas?</p>

<p>SINJORINO SOLNESS<br>
Mi tute nenion kredas pri la nova domo.</p>

<p>SOLNESS<br>
<span class="staging">(malbonhumore)</span> Estas vere seniluziige por mi aŭdi tion. Ĉar estas
ja precipe por vi, ke mi konstruis ĝin. <span class="staging">(Li volas helpi ŝin pri la
vestaĵoj.)</span></p>

<p>SINJORINO SOLNESS<br>
<span class="staging">(evitante)</span> Funde vi faras tro multe por mi.</p>

<p>SOLNESS<br>
<span class="staging">(iom ekscitite)</span> Ne, ne, tiaĵon vi ne devas diri, Aline! Mi ne
toleras aŭdi tiaĵon de vi!</p>

<p>SINJORINO SOLNESS<br>
Nu, do mi tion ne plu diros, Halvard.</p>

<p>SOLNESS<br>
Sed mi havas opinion <em>mian</em>. Vi tamen vidos, ke aranĝiĝos bone por
vi en la nova domo.</p>

<p>SINJORINO SOLNESS<br>
Ho Dio, — bone por mi —!</p>

<p>SOLNESS<br>
<span class="staging">(vigle)</span> Jes! Jes! Fidu nur <em>tion</em>! Ĉar <em>tie</em>, vidu, — <em>tie</em>
estos nekredeble multe kio memorigos vin pri via propra —</p>

<p>SINJORINO SOLNESS<br>
Pri tio, kio estis post patro kaj patrino, — Kaj forbrulis —
ĉio.</p>

<p>SOLNESS<br>
<span class="staging">(mallaŭte)</span> Jes, jes, vi kompatinda Aline. Estis terura bato por vi,
tiu.</p>

<p>SINJORINO SOLNESS<br>
<span class="staging">(ekplendas)</span> Vi povas konstrui kiom ajn, kion vi volas, Halvard, —
por <em>mi</em> vi ne plu povas rekonstrui veran hejmon!</p>

<p>SOLNESS<br>
<span class="staging">(paŝadas sur la planko)</span> Nu, do ni je Dio ne plu parolu pri tio
ĉi.</p>

<p>SINJORINO SOLNESS<br>
Alie ni ja ne kutimas paroli pri tio. Ĉar vi ja ĉiam evitas la
temon —</p>

<p>SOLNESS<br>
<span class="staging">(abrupte haltas kaj rigardas ŝin)</span> Ĉu <em>mi?</em> Kial mi <em>tion</em> farus?
Evitas?</p>

<p>SINJORINO SOLNESS<br>
Ho jes, mi bone komprenas vin, Halvard. Vi volas kompati min. Kaj
ankaŭ senkulpigi min. Tiom, — kiom vi povas.</p>

<p>SOLNESS<br>
<span class="staging">(kun surprizitaj okuloj)</span> <em>Vin</em>! Ĉu estas <em>vi</em>, — vi mem, pri kiu vi
parolas, Aline!</p>

<p>SINJORINO SOLNESS<br>
Jes, devas ja esti pri mi, ĉu ne?</p>

<p>SOLNESS<br>
<span class="staging">(nevole al si mem)</span> Ankaŭ <em>tio</em>!</p>

<p>SINJORINO SOLNESS<br>
Ĉar pri la malnova domo, — pri <em>ĝi</em> devis esti kiel estis. Granda
Dio, — kiam unue la akcidento okazis, —</p>

<p>SOLNESS<br>
Jes, vi pravas. Akcidenton oni ne regas, — oni diras.</p>

<p>SINJORINO SOLNESS<br>
Sed la teruraĵo kiu postsekvis la fajron —! Estas <em>tio</em>! Tio, tio,
tio!</p>

<p>SOLNESS<br>
<span class="staging">(impete)</span> Pri <em>ĝi</em> ne pensu, Aline!</p>

<p>SINJORINO SOLNESS<br>
Jes, ĝuste pri <em>tio</em> mi devas pensi. Kaj fine ankaŭ povi paroli pri
ĝi. Ĉar ŝajnas al mi, ke mi ne plu povas porti tion. Kaj ke mi
neniam permesiĝas pardoni min mem —!</p>

<p>SOLNESS<br>
<span class="staging">(ekkrie)</span> Vin mem —</p>

<p>SINJORINO SOLNESS<br>
Jes, ĉar mi ja havis devojn al du flankoj. Al vi kaj al la etuloj.
Mi estus devinta hardi min. Ne estus devinta lasi la timon ŝteli
miajn fortojn. Eĉ ne la aflikton, ĉar la hejmo forbrulis por mi.
<span class="staging">(tordas la manojn)</span> Ho, se mi estus povinta, Halvard!</p>

<p>SOLNESS<br>
<span class="staging">(mallaŭte, skuita, proksimiĝas)</span> Aline, — promesu al mi, ke vi
neniam plu pensu tiajn pensojn. — Promesu al mi tion!</p>

<p>SINJORINO SOLNESS<br>
Ho Dio, — promesi! Promesi! Eblas ja promesi kion ajn —</p>

<p>SOLNESS<br>
<span class="staging">(premas la manojn kaj paŝadas sur la planko)</span> Ho, estas malesperige!
Neniam radio de suno! Eĉ ne brileto enen en la hejmon!</p>

<p>SINJORINO SOLNESS<br>
Ĉi tie ja ne estas hejmo, Halvard.</p>

<p>SOLNESS<br>
Ho ne! Vere, vere. <span class="staging">(peze)</span> Kaj Dio scias ĉu vi ne pravos en <em>tio</em>,
ke ne fariĝos pli bone por ni en la nova domo.</p>

<p>SINJORINO SOLNESS<br>
Fariĝos neniam. Same malplene. Same senhome. <em>Jene</em> kiel <em>ĉi
tie</em>.</p>

<p>SOLNESS<br>
<span class="staging">(impete)</span> Sed, je la mondo, kial ni do konstruis ĝin? Diru al mi!</p>

<p>SINJORINO SOLNESS<br>
Ne, al tio vi devas mem respondi.</p>

<p>SOLNESS<br>
<span class="staging">(ekrigardas ŝin suspekteme)</span> Kion vi aludas per <em>tio</em>, Aline?</p>

<p>SINJORINO SOLNESS<br>
Kion mi aludas?</p>

<p>SOLNESS<br>
Jes, je diablo —! Vi eldiris tiel strange. Kvazaŭ vi havus iun
subpenson.</p>

<p>SINJORINO SOLNESS<br>
Ne, pri tio mi povas certigi vin —</p>

<p>SOLNESS<br>
<span class="staging">(proksimiĝas)</span> Ho, multan dankon, — mi scias, kion mi scias. Kaj mi
ankaŭ vidas kaj aŭdas, mi, Aline. Fidu tion!</p>

<p>SINJORINO SOLNESS<br>
Sed kio do? Kio?</p>

<p>SOLNESS<br>
<span class="staging">(starigas sin antaŭ ŝin)</span> Ĉu ne estas tiel, ke vi trovas ruzeman,
kaŝitan sencon en la plej sincera vorto, kiun mi diras?</p>

<p>SINJORINO SOLNESS<br>
<em>Mi</em>, vi diras! Ĉu <em>mi</em> faras!</p>

<p>SOLNESS<br>
<span class="staging">(ridas)</span> Ho, ho, ho! Tio estas ja komprenebla, Aline! havante malsanan
edzon en la domo por kiu peni —</p>

<p>SINJORINO SOLNESS<br>
<span class="staging">(timigite)</span> <em>Malsana</em>? Ĉu vi estas <em>malsana</em>, Halvard, —</p>

<p>SOLNESS<br>
<span class="staging">(ekkrias)</span> Duone frenezan edzon, do! Frenezan edzon! Nomu min kiel al
vi plaĉas.</p>

<p>SINJORINO SOLNESS<br>
<span class="staging">(palpas por la seĝdorso kaj eksidas)</span> Halvard, — je Dio en la
ĉielo —!</p>

<p>SOLNESS<br>
Sed vi eraras, ambaŭ. Kaj vi kaj la doktoro. Ne estas tiel pri
mi.</p>

<p class="staging">
(Li iras tien kaj reen sur la planko. <b>Sinjorino Solness</b> timeme
sekvas lin per la okuloj. Poste li iras al ŝi.)</p>

<p>SOLNESS<br>
<span class="staging">(trankvile)</span> Funde mankas al mi nenio.</p>

<p>SINJORINO SOLNESS<br>
Ne, ĉu ne! Sed kio do estas pri vi?</p>

<p>SOLNESS<br>
Estas <em>tio</em>, ke multfoje mi preskaŭ sentas min ekfali sub tiu terura
ŝuldoŝarĝo —</p>

<p>SINJORINO SOLNESS<br>
Ŝuldo, vi diras! Sed vi ja ne havas ŝuldon al iu, Halvard!</p>

<p>SOLNESS<br>
<span class="staging">(mallaŭte, en emocio)</span> Senfundan kulpon, kaj ŝuldon al vi, — al vi,
— al vi, Aline.</p>

<p>SINJORINO SOLNESS<br>
<span class="staging">(ekstaras malrapide)</span> Kiu estas la subpenso en tio ĉi? Diru prefere
tuj.</p>

<p>SOLNESS<br>
Sed ne <em>estas</em> iu subpenso! Mi neniam faris al vi malbonon. Almenaŭ
ne konscie kaj intence. Kaj tamen — sentiĝas kiel premeganta kulpo
kuŝanta sur mi.</p>

<p>SINJORINO SOLNESS<br>
Kulpo al <em>mi</em>?</p>

<p>SOLNESS<br>
Pleje al vi.</p>

<p>SINJORINO SOLNESS<br>
Do vi — tamen estas malsana, Halvard.</p>

<p>SOLNESS<br>
<span class="staging">(peze)</span> Do eble estas. Aŭ io tia. <span class="staging">(rigardas al la
pordo dekstre, kiu malfermiĝas)</span> Nu! Nun lumiĝas.</p>

<p class="staging">
(<b>Hilde Wangel</b> envenas. Ŝi iomete ŝanĝis ion sur sia vestaĵo. La
juprando estas mallevita.)</p>

<p>HILDE<br>
Bonan matenon, konstruestro!</p>

<p>SOLNESS<br>
<span class="staging">(kapsignas)</span> Vi dormis bone?</p>

<p>HILDE<br>
Mirinde bone! Kvazaŭ en lulilo. Ho, — mi kuŝis kaj streĉis min —
kvazaŭ princino!</p>

<p>SOLNESS<br>
<span class="staging">(ridetas iomete)</span> Efektive ĝuinde.</p>

<p>HILDE<br>
Efektive.</p>

<p>SOLNESS<br>
Kaj eble ankaŭ sonĝis?</p>

<p>HILDE<br>
Jes, jes. Sed <em>tio</em> estis terura.</p>

<p>SOLNESS<br>
Ĉu?</p>

<p>HILDE<br>
Jes, ĉar mi sonĝis, ke mi falas de terure alta, kruta rokaĵo. Ĉu
vi neniam sonĝas ion tian?</p>

<p>SOLNESS<br>
Nu jes, — foje —</p>

<p>HILDE<br>
Estas tre ekscite — kiam oni falas kaj falas.</p>

<p>SOLNESS<br>
Sentiĝas glaciige, ŝajnas al mi.</p>

<p>HILDE<br>
Ĉu vi tiras la gambojn supren sub vin dum tio okazas?</p>

<p>SOLNESS<br>
Jes, tiel alte kiel eblas.</p>

<p>HILDE<br>
Ankaŭ <em>mi</em> faras.</p>

<p>SINJORINO SOLNESS<br>
<span class="staging">(prenas la sunŝirmilon)</span> Nun mi devas eliri en la urbon, mi, Halvard.
 <span class="staging">(al <b>Hilde</b>)</span> Kaj mi provos trovi ion por vi utilan.</p>

<p>HILDE<br>
<span class="staging">(volas ĵeti sin al ŝia kolo)</span> Ho plej kara, plej ĉarma sinjorino
Solness! Vi estas vere tro afabla! Ege, ege afabla —</p>

<p>SINJORINO SOLNESS<br>
<span class="staging">(deturnante, liberigas sin)</span> Ho, tute ne. Estas ja nur mia devo, tio.
Kaj tial mi volonte faras.</p>

<p>HILDE<br>
<span class="staging">(ĉagrenita, pintigas la buŝon)</span> Cetere ŝajnas al mi, ke mi povas
iri en la stratoj, — tiel bele kiel mi <em>nun</em> ordigis la vestaĵojn.
Aŭ ĉu mi eble ne <em>povas</em>?</p>

<p>SINJORINO SOLNESS<br>
Sincere dirite mi opinias, ke iuj postrigardus vin.</p>

<p>HILDE<br>
<span class="staging">(blovas)</span> Puh! Nenio alia? Tio estas ja nur amuza.</p>

<p>SOLNESS<br>
<span class="staging">(en kaŝita, malbona humoro)</span> Jes, sed homoj povus imagi al si, ke
<em>ankaŭ vi</em> estas freneza, vi komprenu.</p>

<p>HILDE<br>
Freneza? Ĉu do estas tiom da frenezuloj en ĉi tiu urbo?</p>

<p>SOLNESS<br>
<span class="staging">(montras al sia frunto)</span> Jen vi vidas almenaŭ unu tian.</p>

<p>HILDE<br>
Vi, — konstruestro?</p>

<p>SINJORINO SOLNESS<br>
Uŝ! Ho ne do, kara, bona Halvard!</p>

<p>SOLNESS<br>
Ĉu vi ankoraŭ ne rimarkis tion?</p>

<p>HILDE<br>
Ne, vere ne. <span class="staging">(regas sin kaj iomete ridas)</span> Jes, tamen eble en unu
sola rilato.</p>

<p>SOLNESS<br>
Nu, ĉu vi <em>tion</em> aŭdas, Aline?</p>

<p>SINJORINO SOLNESS<br>
Kiu rilato estas tiu, fraŭlino Wangel?</p>

<p>HILDE<br>
Ne, tion mi ne diras.</p>

<p>SOLNESS<br>
Ho jes, diru!</p>

<p>HILDE<br>
Ho ne, dankon, — <em>tiel</em> freneza mi ne estas.</p>

<p>SINJORINO SOLNESS<br>
Kiam vi kaj fraŭlino Wangel estos solaj, ŝi certe diros,
Halvard.</p>

<p>SOLNESS<br>
Nu, — Ĉu vi <em>tion</em> kredas?</p>

<p>SINJORINO SOLNESS<br>
Ho jes ja. Ĉar vi ja konas ŝin bone de antaŭe. Ĵus ekde ŝi estis
infano, — vi ja rakontas.</p>

<p class="staging">
(Ŝi eliras tra la pordo maldekstre.)</p>

<p>HILDE<br>
<span class="staging">(iom poste)</span> Via edzino tute ne ŝatas <em>min, ĉu?</em></p>

<p>SOLNESS<br>
Ĉu vi povis rimarki ion tian pri ŝi?</p>

<p>HILDE<br>
Ĉu vi mem <em>tion</em> ne rimarkis?</p>

<p>SOLNESS<br>
<span class="staging">(eviteme)</span> Aline fariĝis tre homoevitema la lastajn jarojn.</p>

<p>HILDE<br>
Ĉu ankaŭ <em>tia</em>?</p>

<p>SOLNESS<br>
Sed se vi nur pli bone koniĝis al ŝi —. Jes, ĉar funde ŝi estas
tre ĝentila — kaj afabla — kaj bona —</p>

<p>HILDE<br>
<span class="staging">(senpacienca)</span> Sed se ŝi <em>tia</em> estas, — kial ŝi dirus tion ĉi pri
devo!</p>

<p>SOLNESS<br>
Pri devo?</p>

<p>HILDE<br>
Jes, ŝi ja diris, ke ŝi volis eliri por aĉeti ion por mi. Ĉar
estas ŝia <em>devo</em>, — ŝi diris. Ho, mi ne povas elteni tiun malbelan
vorton!</p>

<p>SOLNESS<br>
Kial ne?</p>

<p>HILDE<br>
Ne, ĉar ĝi aspektas malvarme kaj pinte kaj pike. Devo — devo —
devo. Ĉu ne ankaŭ vi trovas — ke ĝi kvazaŭ pikas?</p>

<p>SOLNESS<br>
Hm, — mi neniam pensis profunde pri tio.</p>

<p>HILDE<br>
Ho jes! Kaj se ŝi estas tiel afabla, — kiel vi diras, ke ŝi estas,
— kial ŝi do dirus tiaĵon?</p>

<p>SOLNESS<br>
Sed je Dio, kion ŝi estus dirinta?</p>

<p>HILDE<br>
Ŝi povus diri, ke ŝi volis fari tion, ĉar ŝi tiom multe ŝatas
min. Ion tian ŝi estus povinta diri. Ion kio estas vere varma kaj
kora, vi komprenu.</p>

<p>SOLNESS<br>
<span class="staging">(rigardas ŝin)</span> Ĉu estas <em>tiel</em>, ke vi tion preferas?</p>

<p>HILDE<br>
Jes, ĝuste tiel. <span class="staging">(paŝadas sur la planko, haltas apud la
libroŝranko kaj rigardas la librojn)</span></p>

<p>HILDE<br>
Vi havas tre multajn librojn.</p>

<p>SOLNESS<br>
Ho, mi ja akiris kelkajn.</p>

<p>HILDE<br>
Ĉu vi ankaŭ legas ĉiujn tiujn librojn?</p>

<p>SOLNESS<br>
Pli frue mi provis. Ĉu <em>vi</em> legas?</p>

<p>HILDE<br>
Ho ne! Neniam — nun ne plu. Ĉar mi ne sukcesas trovi la
kuntekston.</p>

<p>SOLNESS<br>
Ĝuste tiel estas ankaŭ pri mi.</p>

<p class="staging">
(<b>Hilde</b> iom paŝadas, haltas ĉe la tableto, malfermas la aktujon
kaj foliumas)</p>

<p>HILDE<br>
Ĉu estas vi, kiu desegnis tion ĉi?</p>

<p>SOLNESS<br>
Ne, estas juna viro, kiun mi dungis por helpi min.</p>

<p>HILDE<br>
Unu, kiun vi mem instruis?</p>

<p>SOLNESS<br>
Nu ja, li lernis iom ankaŭ de <em>mi</em>.</p>

<p>HILDE<br>
<span class="staging">(eksidas)</span> Do li certe estas tre lerta? <span class="staging">(rigardas iomete desegnaĵon)</span>
Ĉu ne?</p>

<p>SOLNESS<br>
Ne malbona. Por <em>mia</em> bezono —</p>

<p>HILDE<br>
Ho jes! Li certe estas ege lerta.</p>

<p>SOLNESS<br>
Ĉu vi vidas tion el la desegnaĵoj?</p>

<p>HILDE<br>
Pa, — tiuj krifaĉoj! Sed ĉar li lernis de <em>vi</em>, tiam —</p>

<p>SOLNESS<br>
Ho, pro <em>tio</em> —. Estas multaj ĉi tie, kiuj lernis de <em>mi</em>. Kaj
<em>same</em> mallertaj ili estas.</p>

<p>HILDE<br>
<span class="staging">(rigardas lin kaj skuas la kapon)</span> Ne, eĉ se mi mortus, mi ne
komprenus, ke vi povas esti tiom stulta.</p>

<p>SOLNESS<br>
Stulta? Ĉu vi trovas min tiom stulta?</p>

<p>HILDE<br>
Jes, mi faras. Ĉar vi akceptas instruadi tiajn ulojn, kaj —</p>

<p>SOLNESS<br>
<span class="staging">(ekmiras)</span> Nu? Kaj kial ne?</p>

<p>HILDE<br>
<span class="staging">(ekstaras, duone serioza, duone ridanta)</span> Iŝŝ, ne do, konstruestro!
Al kio <em>tio</em> celus! Neniu alia ol <em>vi</em> rajtus konstrui. Vi estus la
sola pri tio. Fari ĉion mem. Nun vi scias.</p>

<p>SOLNESS<br>
<span class="staging">(senpere)</span> Hilde —!</p>

<p>HILDE<br>
Nu?</p>

<p>SOLNESS<br>
Kiel vi venis al tia ideo?</p>

<p>HILDE<br>
Ĉu vi trovas <em>tion ĉi</em> malĝuste pensita de mi?</p>

<p>SOLNESS<br>
Ne, <em>tial</em> ja ne. Sed nun mi diru ion al vi.</p>

<p>HILDE<br>
Nu kion?</p>

<p>SOLNESS<br>
Senĉese — en silento kaj soleco — mi pensadas pri la sama
ideo.</p>

<p>HILDE<br>
Jes, estas ja kompreneble, ŝajnas al mi.</p>

<p>SOLNESS<br>
<span class="staging">(rigardas ŝin esplore)</span> Kaj tion vi certe jam rimarkis.</p>

<p>HILDE<br>
Ne, tute ne.</p>

<p>SOLNESS<br>
Sed antaŭe, — kiam vi diris, ke vi opiniis min — sensenca? Tiel
en unu rilato —?</p>

<p>HILDE<br>
Ho, tiam mi pensis pri io tute alia.</p>

<p>SOLNESS<br>
Pri kio alia?</p>

<p>HILDE<br>
Povas esti indiferente por vi, konstruestro.</p>

<p>SOLNESS<br>
<span class="staging">(paŝadas sur la planko)</span> Jes, jes, — kiel vi volas. <span class="staging">(haltas apud la
orielo)</span> Venu ĉi tien, kaj mi montru ion al vi.</p>

<p>HILDE<br>
<span class="staging">(proksimiĝas)</span> Kio estas?</p>

<p>SOLNESS<br>
Jen vidu, — tie en la ĝardeno —?</p>

<p>HILDE<br>
Jes?</p>

<p>SOLNESS<br>
<span class="staging">(montras eksteren)</span> Ĝuste trans tiu ŝtonejo —?</p>

<p>HILDE<br>
La nova domo vi aludas?</p>

<p>SOLNESS<br>
Tiu kiu estas konstruata, jes. Preskaŭ finita.</p>

<p>HILDE<br>
Ĝi havas tre altan turon, ŝajnas al mi.</p>

<p>SOLNESS<br>
La skafaldo ankoraŭ staras.</p>

<p>HILDE<br>
Ĉu tiu estas via nova domo?</p>

<p>SOLNESS<br>
Jes.</p>

<p>HILDE<br>
<span class="staging">(rigardas lin)</span> Ĉu estas infanĉambretoj ankaŭ en <em>tiu</em> domo?</p>

<p>SOLNESS<br>
Tri, kiel ĉi tie.</p>

<p>HILDE<br>
Kaj neniuj infanoj.</p>

<p>SOLNESS<br>
Eĉ ne venos.</p>

<p>HILDE<br>
<span class="staging">(kun duona rido)</span> Jes, ĉu ne estas kiel mi diris —!</p>

<p>SOLNESS<br>
Ke —?</p>

<p>HILDE<br>
Ke vi tamen estas — iomete — tiel freneza.</p>

<p>SOLNESS<br>
Ĉu estis pri tio ĉi, ke vi pensis?</p>

<p>HILDE<br>
Jes, pri tiuj malplenaj infanĉambretoj, en kiuj mi dormis.</p>

<p>SOLNESS<br>
<span class="staging">(mallaŭtigas la voĉon)</span> Ni <em>havis</em> infanojn, — Aline kaj mi.</p>

<p>HILDE<br>
<span class="staging">(rigardas lin intense)</span> Ĉu <em>vi</em> —!</p>

<p>SOLNESS<br>
Du knabetoj. Ambaŭ same aĝaj.</p>

<p>HILDE<br>
Dunaskitoj do.</p>

<p>SOLNESS<br>
Jes, dunaskitoj. Estis antaŭ dek unu — dek du jaroj.</p>

<p>HILDE<br>
<span class="staging">(atenteme)</span> Kaj ambaŭ do estas —? Do tiujn dunaskitojn vi ne plu
<em>havas</em>?</p>

<p>SOLNESS<br>
<span class="staging">(en silenta emocio)</span> Ni havis ilin nur proksimume du semajnojn. Aŭ
apenaŭ <em>tiom</em> longe. <span class="staging">(impete ekdiras)</span> Ho, Hilde, kiel nekompreneble
bone estas por mi, ke vi venis! Ĉar nun fine mi havas iun, kun kiu
mi povas paroli!</p>

<p>HILDE<br>
Ĉu <em>tion</em> vi ne povas — eĉ ne kun <em>ŝi</em>?</p>

<p>SOLNESS<br>
Ne pri tio ĉi. Ne kiel mi <em>volas</em> kaj devas. <span class="staging">(peze)</span> Kaj ankaŭ ne
pri multaj aliaj aferoj.</p>

<p>HILDE<br>
<span class="staging">(mallaŭte)</span> Ĉu nur <em>tion</em> vi celis, kiam vi diris, ke vi bezonas
min?</p>

<p>SOLNESS<br>
Nu ja, pli ĝuste. Almenaŭ hieraŭ. Ĉar hodiaŭ mi vere ne plu
scias — <span class="staging">(interrompante)</span> Venu, kaj ni eksidu, Hilde. Eksidu en la
sofon, — kaj vi havos la ĝardenon antaŭ la okuloj.</p>

<p class="staging">
(<b>Hilde</b> eksidas en la sofoangulon)</p>

<p>SOLNESS<br>
<span class="staging">(tiras seĝon pli proksimen)</span> Ĉu vi ŝatus aŭdi pri ĝi?</p>

<p>HILDE<br>
Jes, mi tre ŝatus aŭskulti vin.</p>

<p>SOLNESS<br>
<span class="staging">(eksidas)</span> Kaj mi ĉion diros al vi.</p>

<p>HILDE<br>
Nun mi havas kaj la ĝardenon kaj vin antaŭ la okuloj, konstruestro.
Rakontu do! Tuj!</p>

<p>SOLNESS<br>
<span class="staging">(montras al la fenestro de la orielo)</span> Jen sur la altejo, — kie vi
nun vidas la novan domon —</p>

<p>HILDE<br>
Jes?</p>

<p>SOLNESS<br>
— jen loĝis Aline kaj mi dum la unuaj jaroj. Ĉar tie supre situis
tiam malnova domo, kiu antaŭe apartenis al ŝia patrino. Kaj ĝin ni
heredis post ŝi. Kaj ankaŭ la tutan grandan ĝardenon.</p>

<p>HILDE<br>
Ĉu estis turo ankaŭ sur <em>tiu</em> domo?</p>

<p>SOLNESS<br>
Eĉ ne spuro de tiaĵo. Estis granda, malbela, sombra ligna kesto
laŭ ekstera aspekto. Sed tamen sufiĉe varma kaj hejmeca
interne.</p>

<p>HILDE<br>
Vi do malkonstruis la malnovan rubaĵon?</p>

<p>SOLNESS<br>
Ne. Ĝi forbrulis por ni.</p>

<p>HILDE<br>
Ĉio?</p>

<p>SOLNESS<br>
Jes.</p>

<p>HILDE<br>
Ĉu estis granda malfeliĉo por vi, tio?</p>

<p>SOLNESS<br>
Dependas. Kiel konstruestro mi prosperis post tiu fajro —</p>

<p>HILDE<br>
Nu, sed —?</p>

<p>SOLNESS<br>
Ni tiam estis ĵus ricevintaj la du knabetojn —</p>

<p>HILDE<br>
La kompatindajn dunaskitojn, jes.</p>

<p>SOLNESS<br>
Ili venis en la mondon sanaj kaj viglaj. Kaj ili kreskis de tago al
tago, videble.</p>

<p>HILDE<br>
Infanetoj kreskas rapide la unuajn tagojn.</p>

<p>SOLNESS<br>
Estis la plej bela vidaĵo por la okulo, kiam Aline kuŝis tie kun
ambaŭ etuloj. — Sed jen venis la nokto de la fajro —</p>

<p>HILDE<br>
<span class="staging">(intense)</span> Kio okazis! Diru do! Ĉu iu mortbrulis!</p>

<p>SOLNESS<br>
Ne; ne tiel. Ĉiuj bone saviĝis el la domo —</p>

<p>HILDE<br>
Nu, sed kio do —?</p>

<p>SOLNESS<br>
La timo skuis Aline tiel terure. La fajroalarmo, — la fuĝo el la
domo — tiel urĝa, — kaj eĉ en glaciiga nokta frosto —. Ĉar ni
devis ja elporti ilin tiaj kiaj ili estis. Kaj ŝin kaj la
etulojn.</p>

<p>HILDE<br>
Tion ili do ne eltenis?</p>

<p>SOLNESS<br>
Jes, <em>ili</em> eltenis, sed Aline ekhavis febron. Kaj <em>tiu</em> influis la
lakton. Mamnutri ilin mem ŝi nepre volis. Ĉar estas ŝia devo, ŝi
diris. Kaj ambaŭ niaj knabetoj, ili <span class="staging">(kunpremas la manojn)</span> ili —
ho!</p>

<p>HILDE<br>
<em>Tion</em> ili ne transvivis?</p>

<p>SOLNESS<br>
Ne, <em>tion</em> ili ne transvivis. Estis <em>tio</em>, kio forprenis ilin
de ni.</p>

<p>HILDE<br>
Certe estis terure por vi.</p>

<p>SOLNESS<br>
Terure por mi. Sed dek fojojn pli terure por Aline. <span class="staging">(li pugnigas la
manojn en silenta kolero)</span> Ho, ke tiaĵo rajtu okazi en la mondo!
<span class="staging">(abrupte kaj firme)</span> Ekde la tago kiam mi perdis ilin, mi nevolonte
konstruis preĝejojn.</p>

<p>HILDE<br>
Eble eĉ ne la preĝejturon norde ĉe ni?</p>

<p>SOLNESS<br>
Ne volonte. Mi scias kiel ĝoja kaj facila mi sentis min, kiam tiu
turo staris finita.</p>

<p>HILDE<br>
Tion ankaŭ <em>mi</em> scias.</p>

<p>SOLNESS<br>
Kaj nun mi neniam konstruas — neniam plu tiaĵojn! Nek preĝejojn
nek preĝejturojn.</p>

<p>HILDE<br>
<span class="staging">(kapsignas malrapide)</span> Nur domojn en kiuj homoj povas loĝi.</p>

<p>SOLNESS<br>
Hejmojn por homoj, Hilde.</p>

<p>HILDE<br>
Sed hejmoj kun altaj turoj kaj turpintoj.</p>

<p>SOLNESS<br>
Jes, prefere tion. <span class="staging">(ŝanĝas al pli facila tono)</span> Jes, vidu, — kiel
mi diris, — tiu fajro, ĝi portis min supren, ĝi. Ja, kiel
konstruestro do.</p>

<p>HILDE<br>
Kial vi ne nomas vin arkitekto, kiel la aliaj?</p>

<p>SOLNESS<br>
Mi ne studis sufiĉe profunde por tio. Kion mi scias, mi ĉefe
elpensis mem.</p>

<p>HILDE<br>
Sed supren vi tamen atingis, konstruestro.</p>

<p>SOLNESS<br>
Post la fajro, jes. Preskaŭ la tutan ĝardenon mi parceligis en
grundojn por vilaoj. Kaj <em>tie</em> mi povis konstrui, ĝuste kiel mi mem
deziris. Kaj <em>sekve</em> iris por mi glate.</p>

<p>HILDE<br>
<span class="staging">(rigardas lin esplore)</span> Vi certe estas tre feliĉa viro. Laŭ via nuna
stato.</p>

<p>SOLNESS<br>
<span class="staging">(sombre)</span> Feliĉa? Ĉu ankaŭ <em>vi</em> tion diras? Kiel ĉiuj aliaj.</p>

<p>HILDE<br>
Jes, ĉar tiel ŝajnas al mi. Kiam vi nur ne plu pensas pri la du
infanetoj, vi —</p>

<p>SOLNESS<br>
<span class="staging">(malrapide)</span> La du infanetoj, — ne estas facile forgesi ilin,
Hilde.</p>

<p>HILDE<br>
<span class="staging">(iom necerta)</span> Ĉu ili ankoraŭ staras en la vojo? Tiel longe
poste?</p>

<p>SOLNESS<br>
<span class="staging">(rigardas ŝin firme, sen respondi)</span> Feliĉa viro, vi diris —</p>

<p>HILDE<br>
Jes, sed ĉu vi ne estas, — tamen?</p>

<p>SOLNESS<br>
<span class="staging">(daŭre rigardas ŝin)</span> Kiam mi rakontis al vi tion pri la fajro — hm —</p>

<p>HILDE<br>
Nu ja!</p>

<p>SOLNESS<br>
Ĉu ne estis iu certa penso, kiun vi — rimarkis?</p>

<p>HILDE<br>
<span class="staging">(pripensas vane)</span> Ne. Kiu penso <em>tiu</em> estus?</p>

<p>SOLNESS<br>
<span class="staging">(kun subpremata intenseco)</span> Sole pro tiu fajro mi fariĝis kapabla
konstrui hejmojn por homoj. Hejmecajn, varmajn, helajn hejmojn, kie
patro kaj patrino kaj la tuta infanaro povas vivi en la fidema, ĝoja
sento, ke estas ege feliĉa afero tio, <em>ekzisti</em> en la mondo. Kaj
precipe tio, aparteni unu al la alia — tiel en grandaj kaj
malgrandaj rilatoj.</p>

<p>HILDE<br>
<span class="staging">(vigle)</span> Jes, sed ĉu ne estas ege granda feliĉo por vi, tio, ke vi
povas fari tiajn belegajn hejmojn?</p>

<p>SOLNESS<br>
La prezo, Hilde. La terura prezo kiun mi devis pagi por <em>atingi</em>.</p>

<p>HILDE<br>
Sed ĉu trans <em>tio</em> do tute neeblas pasi?</p>

<p>SOLNESS<br>
Ne. Por kapabli konstrui hejmojn por aliuloj, mi devis rezigni, —
por ĉiam rezigni pri hejmo por mi mem. Mi aludas al hejmo por la
infanaro. Kaj ankaŭ por patro kaj patrino.</p>

<p>HILDE<br>
<span class="staging">(zorgeme)</span> Sed ĉu vi <em>tion</em> do <em>devis</em>? Por ĉiam, vi diras?</p>

<p>SOLNESS<br>
<span class="staging">(kapjesas malrapide)</span> Estis la prezo por tiu feliĉo, pri kiu homoj
babiladas. <span class="staging">(elspiras peze)</span> Tiu feliĉo, — hm, — tiu feliĉo ne
estis pli malmultekoste havebla, Hilde.</p>

<p>HILDE<br>
<span class="staging">(kiel antaŭe)</span> Sed ĉu ne eblas, ke <em>tio</em> pliboniĝos?</p>

<p>SOLNESS<br>
Neniam. Neniam. Ankaŭ <em>tio</em> estas sekvo de la fajro. Kaj de la posta
malsano de Aline.</p>

<p>HILDE<br>
<span class="staging">(rigardas lin kun nedifinebla esprimo)</span> Kaj tamen vi daŭre konstruas
tiujn infanĉambretojn.</p>

<p>SOLNESS<br>
<span class="staging">(serioze)</span> Ĉu vi neniam rimarkis, Hilde, ke la neebleco — ĝi
kvazaŭ allogas kaj vokas vin?</p>

<p>HILDE<br>
<span class="staging">(pripensas)</span> La neebleco? <span class="staging">(vigle)</span> Jes certe! Ĉu ankaŭ <em>vi</em> tiel
sentas?</p>

<p>SOLNESS<br>
Jes, mi tiel sentas.</p>

<p>HILDE<br>
Do estas — iomete trolo ankaŭ en <em>vi</em>?</p>

<p>SOLNESS<br>
Kial trolo?</p>

<p>HILDE<br>
Kiel <em>vi</em> do volas nomi tiaĵon?</p>

<p>SOLNESS<br>
<span class="staging">(ekstaras)</span> Ne, ne, eble estas. <span class="staging">(impete)</span> Sed ĉu mi ne devas
<em>fariĝi</em> trolo, — pro tio kiel ĉiam okazas por mi en ĉio! En
ĉio!</p>

<p>HILDE<br>
Kiel?</p>

<p>SOLNESS<br>
<span class="staging">(mallaŭte, en interna emocio)</span> Rimarku kion mi diras al vi, Hilde.
Ĉio kion mi sukcesis fari, konstrui, krei en beleco, en sekureco, en
hejmeco, — ankaŭ en grandanimo — <span class="staging">(pugnigas la manojn)</span> Ho, ĉu ne
estas terure imagi al si —!</p>

<p>HILDE<br>
<em>Kio</em> do estas tiel terura?</p>

<p>SOLNESS<br>
Ke ĉion tion mi devas konstante kontraŭpezi. Pagi. Ne per mono. Sed
per homa feliĉo. Kaj ne sole per mia propra feliĉo. Sed per tiu
ankaŭ de aliuloj. Jes, jes, vidu <em>jenon</em>, Hilde! Tiun prezon mia
artista staro kostis por mi — kaj por aliuloj. Kaj ĉiun opan tagon
mi devas rigardadi, ke la prezo denove pagiĝas por mi, — kaj ĉiam
denove!</p>

<p>HILDE<br>
<span class="staging">(ekstaras kaj fiksrigardas lin)</span> Nun vi certe pensas pri — pri
<em>ŝi</em>.</p>

<p>SOLNESS<br>
Jes. Precipe pri Aline. Ĉar Aline — <em>ŝi</em> havis <em>sian</em> vivotaskon,
ankaŭ ŝi. Same kiel mi havis la mian. <span class="staging">(la voĉo tremas)</span> Sed ŝia
vivotasko, ĝi devis esti mistraktata, subjugata, rompata en pecojn,
— por ke la mia atingu — al ia granda venko. Jes, ĉar vi sciu, ke
Aline, — ŝi havis talentojn por konstrui, ankaŭ ŝi.</p>

<p>HILDE<br>
Ŝi! Por konstrui?</p>

<p>SOLNESS<br>
<span class="staging">(skuas la kapon)</span> Ne domojn kaj turojn kun pintoj — kaj tiaĵoj, pri
kiuj <em>mi</em>, okupiĝas —</p>

<p>HILDE<br>
Nu, pri <em>kio</em> do?</p>

<p>SOLNESS<br>
<span class="staging">(mole, en emocio)</span> Por konstrui infananimetojn, Hilde. Konstrui
infananimojn tiel ke ili povas ekstari en noblaj, belaj formoj. Tiel
ke ili povus altiĝi al rektaj, maturaj homoj. <em>Tio ĉi</em> estis por
kio Aline havis talenton. — Kaj ĉio tio nun nur kuŝas tie. Neuzata
— kaj ne plu uzebla. Kaj neniel utila. — Ĝuste kiel la rubaĵoj
post fajro.</p>

<p>HILDE<br>
Jes, sed tamen se tiel estus —?</p>

<p>SOLNESS<br>
<em>Estas</em> tiel! <em>Estas</em> tiel! Mi scias.</p>

<p>HILDE<br>
Nu, sed <em>vi</em> almenaŭ ne estas kulpa pri tio.</p>

<p>SOLNESS<br>
<span class="staging">(fiksas la okulojn al ŝi kaj kapsignas malrapide)</span> Nu ja, <em>tiu</em> estas
la granda, terura demando. <em>Tiu</em> estas la dubo, kiu mordadas min —
nokton kaj tagon.</p>

<p>HILDE<br>
Tiu ĉi!</p>

<p>SOLNESS<br>
Jes, supozu nun — ke mi <em>kulpus</em>. Iel.</p>

<p>HILDE<br>
Vi! Pri la fajro!</p>

<p>SOLNESS<br>
Pri ĉio. Pri la tuto. — Kaj eble tamen — tute senkulpa.</p>

<p>HILDE<br>
<span class="staging">(rigardas lin zorgeme)</span> Ho, konstruestro, — dirante ion tian, vi ja
tamen — tamen estas malsana.</p>

<p>SOLNESS<br>
Hm, — eble mi neniam fariĝos tute sana en <em>tiu</em> rilato.</p>

<p class="staging">
(<b>Ragnar Brovik</b> singardeme malfermas la etan pordon en la angulo
maldekstre.)</p>

<p class="staging">
(<b>Hilde</b> iras antaŭen sur la planko.)</p>

<p>RAGNAR<br>
<span class="staging">(kiam li vidas <b>Hilde</b>)</span> Ho — Pardonu, sinjoro Solness — <span class="staging">(Li volas
retiri sin.)</span></p>

<p>SOLNESS<br>
Ne, ne, restu. Por ke estu farite.</p>

<p>RAGNAR<br>
Ho jes, — se tio eblus!</p>

<p>SOLNESS<br>
Pri via patro ne pliboniĝas, mi aŭdas.</p>

<p>RAGNAR<br>
Pri patro rapide graviĝas. Kaj tial mi ege petas vin, — skribu
kelkajn favorajn vortojn sur unu el la folioj! Ion kion patro povas
legi antaŭ ol li —</p>

<p>SOLNESS<br>
<span class="staging">(impete)</span> Ne plu parolu al mi pri tiuj viaj desegnaĵoj!</p>

<p>RAGNAR<br>
Ĉu vi rigardis ilin?</p>

<p>SOLNESS<br>
Jes, — mi faris.</p>

<p>RAGNAR<br>
Kaj ili ne taŭgas? Kaj ankaŭ <em>mi</em> ne taŭgas?</p>

<p>SOLNESS<br>
<span class="staging">(eviteme)</span> Restu ĉe mi, Ragnar. Kaj vi ricevos kondiĉojn laŭ via
deziro. Kaj vi povos edziĝi al Kaja. Vivi senzorge. Eble ankaŭ
feliĉe. Nur ne pensu memstare konstrui.</p>

<p>RAGNAR<br>
Nu ja, do mi devas iri hejmen kaj diri tion al patro. Ĉar tion mi
promesis al li. — <em>Ĉu</em> mi diru tion al patro — antaŭ ol li
mortos.</p>

<p>SOLNESS<br>
<span class="staging">(korsuferas)</span> Ho, diru al li, — diru al li, kion vi volas, laŭ mi.
Plej bone nenion diri! <span class="staging">(ekdire)</span> Mi ne <em>povas</em> alie agi ol mi faras,
Ragnar!</p>

<p>RAGNAR<br>
Ĉu mi do povas kunpreni la desegnaĵojn?</p>

<p>SOLNESS<br>
Jes, prenu ilin, — prenu ilin! Ili kuŝas tie sur la tablo.</p>

<p>RAGNAR<br>
<span class="staging">(iras tien)</span> Dankon.</p>

<p>HILDE<br>
<span class="staging">(metas la manon sur la ujon)</span> Ne, ne, lasu ilin.</p>

<p>SOLNESS<br>
Kial?</p>

<p>HILDE<br>
Jes, ĉar ankaŭ <em>mi</em> volas rigardi ilin.</p>

<p>SOLNESS<br>
Sed vi ja — <span class="staging">(al <b>Ragnar</b>)</span> Do, lasu ilin kuŝi.</p>

<p>RAGNAR<br>
Bonvole.</p>

<p>SOLNESS<br>
Kaj iru nun hejmen al via patro.</p>

<p>RAGNAR<br>
Jes, mi do faru.</p>

<p>SOLNESS<br>
<span class="staging">(kvazaŭ malespere)</span> Ragnar, — vi ne postulu de mi ion, kion mi ne
<em>povas</em>! Ĉu vi aŭdas, Ragnar! Vi ne <em>devas</em>!</p>

<p>RAGNAR<br>
Ne, ne. Pardonu — <span class="staging">(Li kapklinas kaj eliras tra la pordo en la
angulo.)</span></p>

<p class="staging">
(<b>Hilde</b> eksidas sur seĝon apud la spegulo.)</p>

<p>HILDE<br>
<span class="staging">(kolere rigardas al <b>Solness</b>)</span> Jeno estis tre malbona de vi.</p>

<p>SOLNESS<br>
Ĉu ankaŭ <em>vi</em> tion trovas?</p>

<p>HILDE<br>
Jes, estis vere abomene. Rigore, malbone kaj ankaŭ kruele.</p>

<p>SOLNESS<br>
Ho, vi ne komprenas kiel estas por <em>mi</em>.</p>

<p>HILDE<br>
Tamen —. Vi ne devus esti tia.</p>

<p>SOLNESS<br>
Vi ja mem ĵus diris, ke estas nur <em>mi</em> kiu rajtus konstrui.</p>

<p>HILDE<br>
Tiaĵon <em>mi</em> povas diri. Sed vi ne devas.</p>

<p>SOLNESS<br>
Mi pli ol iu alia. Tiel multekoste kiel mi aĉetis mian pozicion.</p>

<p>HILDE<br>
Nu ja, — per io kion vi nomas endoma hejmeco — aŭ io simila.</p>

<p>SOLNESS<br>
Kaj per mia anima paco aldone.</p>

<p>HILDE<br>
<span class="staging">(ekstaras)</span> Anima paco! <span class="staging">(intime)</span> Nu ja, vi pravas! — Kompatinda
konstruestro, — vi ja imagas al vi, ke —</p>

<p>SOLNESS<br>
<span class="staging">(kun silenta, gluglanta rido)</span> Eksidu nun ree, Hilde. Kaj vi aŭdos
komikaĵon.</p>

<p>HILDE<br>
<span class="staging">(streĉita, eksidas)</span> Nu jes?</p>

<p>SOLNESS<br>
Aspektas kiel io ridinde sensignifa. Ĉar la tuta afero temas nur
pri fendeto en kamentubo, komprenu.</p>

<p>HILDE<br>
Nenio alia?</p>

<p>SOLNESS<br>
Ne, ne komence.</p>

<p class="staging">
(Li translokigas sian seĝon pli proksimen al <b>Hilde</b> kaj
eksidas.)</p>

<p>HILDE<br>
<span class="staging">(senpacience, frapas sian genuon)</span> Do, la fendeto en la kamentubo!</p>

<p>SOLNESS<br>
Mi rimarkis tiun fendeton en la tubo longe, longe antaŭ ol ekbrulis.
Ĉiun fojon kiam mi supreniris al la subtegmento, mi ekrigardis por
scii, ĉu ĝi daŭre tie <em>estas</em>.</p>

<p>HILDE<br>
Kaj ĝi <em>estis</em>?</p>

<p>SOLNESS<br>
Jes. Ĉar neniu alia sciis pri ĝi.</p>

<p>HILDE<br>
Kaj vi nenion diris?</p>

<p>SOLNESS<br>
Ne, mi ne faris.</p>

<p>HILDE<br>
Eĉ ne pensis pri riparo de la tubo?</p>

<p>SOLNESS<br>
Certe pensis, — sed ne ekfaris. Ĉiun fojon kiam mi intencis
komenci, estis kvazaŭ mano intermetis sin. Ne hodiaŭ, mi pensis.
Morgaŭ. Neniam fariĝis.</p>

<p>HILDE<br>
Jes, sed kial vi do tiel senzorgis!</p>

<p>SOLNESS<br>
Ĉar mi pensadis. <span class="staging">(malrapide kaj mallaŭte)</span> Per tiu eta nigra fendo
en la kamentubo mi povus eble altiĝi — kiel konstruestro.</p>

<p>HILDE<br>
<span class="staging">(rigardas antaŭ si)</span> Certe estis streĉe.</p>

<p>SOLNESS<br>
Nerezisteble. Tute nerezisteble. Ĉar tiam ĉio aspektis por mi
facile kaj simple. Mi volis, ke okazu mezvintre. Iom antaŭ tagmezo.
Mi estus sur la vojo veturigante Aline en la sledeto. La servistoj
hejme estus ege hejtigante la fornojn —</p>

<p>HILDE<br>
Jes, ĉar estus ege malvarme tiun tagon?</p>

<p>SOLNESS<br>
Ege akre — ja. Kaj ili volis, ke estu varme por Aline, kiam ŝi
envenus.</p>

<p>HILDE<br>
Ĉar ŝi ja estas ege frostema, ŝi.</p>

<p>SOLNESS<br>
Ŝi <em>estas</em>. Kaj okazus dum la veturo hejmen, ke ni vidus la
fumon.</p>

<p>HILDE<br>
Nur la fumon?</p>

<p>SOLNESS<br>
Unue la fumon. Sed kiam ni venus al la ĝardena barilpordo, ni vidus
la malnovan lignan keston en ruliĝantaj fajroflamoj. — Tiel mi
deziris ke okazu, komprenu.</p>

<p>HILDE<br>
Sed, je Dio, ke ĝi tiel okazus!</p>

<p>SOLNESS<br>
Jes, vi diras, Hilde.</p>

<p>HILDE<br>
Nu, sed aŭskultu nun, konstruestro. Ĉu vi estas tute certa, ke la
fajro originis en la eta fendo en la kamentubo?</p>

<p>SOLNESS<br>
Ne, kontraŭe. Mi estas tute certa, ke la fendeto en la tubo havis
neniun rilaton al la fajro.</p>

<p>HILDE<br>
Nu kio!</p>

<p>SOLNESS<br>
Tute klare pruviĝis, ke la fajro ekflamis en vestaĵ-ĉambreto, —
en tute alia parto de la domo.</p>

<p>HILDE<br>
Sed kial vi do sidas tiel babiladante pri tiu fendita kamentubo!</p>

<p>SOLNESS<br>
Ĉu mi rajtas paroli pli kun vi, Hilde?</p>

<p>HILDE<br>
Jes, se vi nur parolos prudente, —</p>

<p>SOLNESS<br>
Mi provos. <span class="staging">(li lokigas sian seĝon pli proksimen)</span></p>

<p>HILDE<br>
Do, ekparolu, konstruestro.</p>

<p>SOLNESS<br>
<span class="staging">(konfidence)</span> Ĉu ne ankaŭ <em>vi</em> tion kredas, Hilde, ke ekzistas iuj
selektitaj homoj, kiuj ricevis la potencon kaj kapablon <em>deziri</em> ion,
<em>avidi</em> ion, <em>voli</em> ion — tiel intense kaj tiel — tiel necedigeble
— ke fine ili <em>devas</em> tion akiri. Ĉu vi ne tion kredas?</p>

<p>HILDE<br>
<span class="staging">(kun nedifinebla esprimo en la okuloj)</span> Se <em>tiel</em> estas, ni iam vidos
— ĉu <em>mi</em> apartenas al tiuj selektitaj.</p>

<p>SOLNESS<br>
Ne estas la memo <em>sola</em>, kiu kaŭzas tiajn grandajn reagojn. Ho ne,
— la helpantoj kaj servantoj, — ili devas ja kunagi, ankaŭ ili, se
io fariĝu. Sed ili neniam venas de si mem. Oni devas ilin persiste
voki. Interne en si mem do, vi komprenas.</p>

<p>HILDE<br>
Kiaj helpantoj kaj servantoj estas tiuj?</p>

<p>SOLNESS<br>
Ho, pri ili ni parolu alian fojon. Ni restu nun pri la fajro.</p>

<p>HILDE<br>
Ĉu vi ne opinias, ke tiu fajro venus — eĉ se vi ne estus
dezirinta?</p>

<p>SOLNESS<br>
Se maljuna Brovik estus posedinta la domon, neniam ĝi estus brulinta
tiel oportune por <em>li</em>. Pri tio mi certas. Ĉar li ne komprenas voki
la helpantojn, li, kaj ankaŭ ne la servantojn. <span class="staging">(ekstaras en
maltrankvilo)</span> Vi vidas, Hilde, ke tamen estas mia kulpo, ke la du
knabetoj devis pagi per la vivo. Kaj ĉu mi ne ankaŭ kulpas pro
<em>tio</em>, ke Aline ne fariĝis tio, kion ŝi devis kaj povis. Kaj kion
ŝi arde volis.</p>

<p>HILDE<br>
Jes, sed ĉar ja nur estas tiuj helpantoj kaj servantoj, tial —</p>

<p>SOLNESS<br>
Kiu vokis la helpantojn kaj servantojn? Estis <em>mi</em>! Kaj ili venis kaj
cedis al mia volo. <span class="staging">(en kreskanta ekscito)</span> Estas <em>tio</em>, kion homoj
nomas, havi la bonŝancon kun si. Sed mi povas diri al vi, mi, kiel tiu
bonŝanco sentiĝas! Ĝi sentiĝas kiel granda, senhaŭta loko ĉi tie
sur la brusto. Kaj la helpantoj kaj la servantoj senhaŭtigas aliulojn
por kovri <em>mian</em> vundon! — Sed la vundo tamen ne saniĝas. Neniam, —
neniam! Ho, se vi scius, kiel ĝi foje suĉas kaj brulas.</p>

<p>HILDE<br>
<span class="staging">(rigardas lin atente)</span> Vi <em>estas</em> malsana, konstruestro. Tre malsana,
mi inklinas kredi.</p>

<p>SOLNESS<br>
Diru <em>freneza</em>. Ĉar <em>tion</em> vi ja pensas.</p>

<p>HILDE<br>
Ne, mi opinias, ke ne mankas al vi prudento.</p>

<p>SOLNESS<br>
<em>Kio</em> do? Eldiru!</p>

<p>HILDE<br>
Mi dezirus scii, ĉu vi ne naskiĝis en la mondon kun malsana
konscienco.</p>

<p>SOLNESS<br>
Malsana konscienco? Kia diablaĵo estas tio?</p>

<p>HILDE<br>
Mi pensas, ke la konscienco en vi estas ege malforta. Tro sentema.
Ne toleras ekagon. Ne kapablas levi kaj porti tion, kio estas peza.</p>

<p>SOLNESS<br>
<span class="staging">(grumblas)</span> Hm! Kia do la konscienco devus esti, se mi rajtas
demandi?</p>

<p>HILDE<br>
En vi mi dezirus, ke la konscienco estus tiel — tiel vere
fortika.</p>

<p>SOLNESS<br>
Ĉu? — Fortika? Nu. Ĉu <em>vi</em> havas fortikan konsciencon?</p>

<p>HILDE<br>
Mi opinias ke <em>jes</em>. Mi ne rimarkis ion alian.</p>

<p>SOLNESS<br>
Ĝi eble ne vere submetiĝis al pruvo, mi pensas.</p>

<p>HILDE<br>
<span class="staging">(kun trema tirado ĉe la buŝo)</span> Ho, ne estis tiel facile forlasi
patron, kiun mi ege amas.</p>

<p>SOLNESS<br>
Ho ĉu! Por monato aŭ du —</p>

<p>HILDE<br>
Mi eble neniam plu revenos hejmen.</p>

<p>SOLNESS<br>
Neniam? Kial vi do forlasis lin?</p>

<p>HILDE<br>
<span class="staging">(duone serioze, duone ŝerce)</span> Ĉu vi nun denove forgesis, ke la dek
jaroj pasis?</p>

<p>SOLNESS<br>
Ho babilaĵo. Ĉu estis problemoj hejme? Nu?</p>

<p>HILDE<br>
<span class="staging">(tute serioze)</span> <em>Estis</em> tio ĉi ene en mi, kio pelis kaj vipis min ĉi
tien. Eĉ logis kaj tiris min.</p>

<p>SOLNESS<br>
<span class="staging">(vigle)</span> Jen la afero! Jen la afero, Hilde! Loĝas troloj ankaŭ en
vi. Kiel en mi. Ĉar tio troviĝas interne, komprenu, — estas
<em>tio</em>, kio vokas la potencojn eksterajn. Kaj tiam oni devas cedi, —
ĉu vole, ĉu senvole.</p>

<p>HILDE<br>
Mi preskaŭ kredas, ke vi pravas, konstruestro.</p>

<p>SOLNESS<br>
<span class="staging">(paŝadas sur la planko)</span> Ho, estas tiel absurde multaj diabloj en la
mondo, kiujn oni ne <em>vidas</em>, Hilde!</p>

<p>HILDE<br>
Ankaŭ diabloj?</p>

<p>SOLNESS<br>
<span class="staging">(haltas)</span> Bonaj diabloj kaj malicaj diabloj. Helharaj diabloj kaj
nigreharaj. Se oni nur scius, ĉu estas la helharaj aŭ la
nigreharaj, kiuj kaptas onin! <span class="staging">(paŝadas)</span> Hoho! Tiam ne estus malfacile!</p>

<p>HILDE<br>
<span class="staging">(sekvas lin per la okuloj)</span> Aŭ se oni havus fortan, ege sanan
konsciencon. Tian ke oni <em>kuraĝus</em> fari, kion oni plej arde
<em>volus</em>.</p>

<p>SOLNESS<br>
<span class="staging">(haltas apud la konsoltablo)</span> Mi opinias, ke la plimulto estas same
malfortuloj kiel mi en tiu rilato.</p>

<p>HILDE<br>
Povas ja esti.</p>

<p>SOLNESS<br>
<span class="staging">(apogas sin al la tablo)</span> En la sagaoj —. Ĉu vi ion legis en tiuj
malnovaj sagaoj?</p>

<p>HILDE<br>
Ho jes! Dum la tempo kiam mi legis librojn, mi —</p>

<p>SOLNESS<br>
En la sagaoj rakontiĝas pri vikingoj, kiuj velis al fremdaj landoj
kaj rabis kaj bruligis kaj mortbatis homojn —</p>

<p>HILDE<br>
Kaj rabis virinojn —</p>

<p>SOLNESS<br>
— kaj tenis ilin ĉe si —</p>

<p>HILDE<br>
— kaj prenis ilin hejmen sur la ŝipoj —</p>

<p>SOLNESS<br>
— kaj kondutis al ili kiel — kiel la plej aĉaj troloj.</p>

<p>HILDE<br>
<span class="staging">(rigardas antaŭen kun duone vualita okulo)</span> Ŝajnas al mi, ke <em>tio</em>
estus incite.</p>

<p>SOLNESS<br>
<span class="staging">(kun mallonga, grumblanta rido)</span> Jes, kapti virinojn, jes?</p>

<p>HILDE<br>
<em>Fariĝi</em> rabata.</p>

<p>SOLNESS<br>
<span class="staging">(rigardas ŝin momenton)</span> Nu, tiel.</p>

<p>HILDE<br>
<span class="staging">(kvazaŭ interrompante)</span> Sed kien vi do celas per tiuj vikingoj,
konstruestro?</p>

<p>SOLNESS<br>
Jes, ĉar <em>tiuj</em> uloj, ili havis fortikan konsciencon! Kiam ili
revenis hejmen, ili povis kaj vori kaj drinki. Kaj ĝojaj kiel
infanoj ili ankaŭ estis. Kaj la virinoj! Multajn fojojn ili tute ne
volis forlasi ilin. Ĉu vi komprenas tiaĵon, Hilde?</p>

<p>HILDE<br>
Tiujn virinojn mi tre bone komprenas.</p>

<p>SOLNESS<br>
Hoho! Ĉu vi eble mem povus agi sammaniere?</p>

<p>HILDE<br>
Kial ne?</p>

<p>SOLNESS<br>
Vivi kune — libervole kun tia perfortulo?</p>

<p>HILDE<br>
Se estus perfortulo, kiun mi vere amus, —</p>

<p>SOLNESS<br>
Ĉu <em>eblus</em> ami tian ulon?</p>

<p>HILDE<br>
Bona Dio, oni ja ne povas regi sin por kiu oni amu, mi pensas.</p>

<p>SOLNESS<br>
<span class="staging">(rigardas ŝin penseme)</span> Ho ne, — eble estas la trolo en ni, kiu
regas <em>tion</em>.</p>

<p>HILDE<br>
<span class="staging">(kun duona rido)</span> Kaj ankaŭ tiuj benitaj diabloj, kiujn <em>vi</em> tiel
bone konas. Kaj la helharaj kaj la nigreharaj.</p>

<p>SOLNESS<br>
<span class="staging">(varme kaj silente)</span> Do mi deziras, ke la diabloj elektu saĝe por vi,
Hilde.</p>

<p>HILDE<br>
Por mi ili <em>jam</em> elektis. Por ĉiam.</p>

<p>SOLNESS<br>
<span class="staging">(rigardas ŝin profunde)</span> Hilde, — vi estas kiel sovaĝa
arbarbirdo.</p>

<p>HILDE<br>
<em>Tio</em> ne. Mi ne kaŝas min sub la arbustoj.</p>

<p>SOLNESS<br>
Ne, ne. Pli kredeble estas iom de rabobirdo en vi.</p>

<p>HILDE<br>
Pli ĝuste tio — eble. <span class="staging">(en granda impeto)</span> Kaj kial ne rabobirdo!
Kial mi ne irus rabe, ankaŭ <em>mi</em>? Preni la predon, kiu min logas? Se
mi do kapablas piki la ungegojn en ĝin. Venki ĝin.</p>

<p>SOLNESS<br>
Hilde, — ĉu vi scias kio vi estas?</p>

<p>HILDE<br>
Jes, mi ja estas tia stranga birdo.</p>

<p>SOLNESS<br>
Ne. Vi estas kiel tagiĝo. Kiam mi rigardas vin, — tiam estas
kvazaŭ mi rigardus al la sunleviĝo.</p>

<p>HILDE<br>
Diru, konstruestro, — ĉu vi estas certa, ke vi neniam vokis min?
Tiel interne?</p>

<p>SOLNESS<br>
<span class="staging">(mallaŭte kaj malrapide)</span> Mi preskaŭ kredas ke mi estas tion
farinta.</p>

<p>HILDE<br>
Kion vi volis <em>pri</em> mi?</p>

<p>SOLNESS<br>
Vi estas la juneco, Hilde.</p>

<p>HILDE<br>
<span class="staging">(ridetas)</span> La juneco, kiun vi tiel timas?</p>

<p>SOLNESS<br>
<span class="staging">(kapsignas malrapide)</span> Kaj al kiu mi profunde kore sopiras.</p>

<p class="staging">
(<b>Hilde</b> ekstaras, iras al la eta tablo kaj serĉas la dokumentujon
de <b>Ragnar</b>.)</p>

<p>HILDE<br>
<span class="staging">(etendas la ujon al li)</span> Nun pri tiuj desegnaĵoj —</p>

<p>SOLNESS<br>
<span class="staging">(abrupte, rifuzante)</span> Formetu tiujn aĵojn! Mi sufiĉe rigardis
ilin.</p>

<p>HILDE<br>
Jes, sed vi ja devas skribi ion sur ilin por li.</p>

<p>SOLNESS<br>
Skribi sur ilin! Neniam en la mondo!</p>

<p>HILDE<br>
Sed ĉar la bedaŭrinda maljuna viro nun kuŝas antaŭ la morto! Ĉu
vi ne povas fari al li kaj al la filo ĝojon antaŭ ol ili disiĝas?
Kaj eble li ankaŭ povus konstrui laŭ ili.</p>

<p>SOLNESS<br>
Jes, estas ja ĝuste <em>tio</em>, kion li povas. Tion li ja certigis al si,
— tiu monsinjoro.</p>

<p>HILDE<br>
Sed, bona Dio, — ĉar tiel estas, — ĉu vi ne povas iomete
mensogi?</p>

<p>SOLNESS<br>
Mensogi? <span class="staging">(kolere)</span> Hilde, — foriru de mi kun tiuj diablaj
desegnaĵoj!</p>

<p>HILDE<br>
<span class="staging">(tiras la ujon iomete al si)</span> Nu, nu, nu, — ne mordu min. — Vi
parolas pri troloj, vi. Ŝajnas al mi, ke vi mem kondutas kiel trolo.
 <span class="staging">(ĉirkaŭrigardas)</span> Kie vi havas plumon kaj inkon?</p>

<p>SOLNESS<br>
Mi ne havas tiaĵon ĉi tie.</p>

<p>HILDE<br>
<span class="staging">(iras al la pordo)</span> Sed ĉe la fraŭlino certe —</p>

<p>SOLNESS<br>
Restu kie vi estas, Hilde! — Mi mensogu, vi diris. Nu ja, pro lia
maljuna patro mi povus fari. Ĉar lin mi iam rompis. Ĵetis lin
teren.</p>

<p>HILDE<br>
Ankaŭ lin?</p>

<p>SOLNESS<br>
Mi bezonis lokon por mi mem. Sed tiu Ragnar, — por neniu prezo li
devas elstari.</p>

<p>HILDE<br>
La kompatindulo, tion li ja certe ne faros. Ĉar li ja ne taŭgas —</p>

<p>SOLNESS<br>
<span class="staging">(pli proksime, rigardas ŝin kaj flustras)</span> Se Ragnar progresos, li
frapos <em>min</em> al la teron. Rompas min, — kiel mi faris al lia
patro.</p>

<p>HILDE<br>
Rompas <em>vin</em>? Ĉu li do taŭgas?</p>

<p>SOLNESS<br>
Jes, estu certa, ke li taŭgas! Li estas la junulo, kiu staras preta
por frapi la pordon al mi. Kaj forpeli la tutan konstruestron
Solness.</p>

<p>HILDE<br>
<span class="staging">(rigardas lin en silenta riproĉo)</span> Kaj vi tamen volis bari lin
ekstere. Fi, konstruestro!</p>

<p>SOLNESS<br>
Ĝi postulis sufiĉe da sango, la batalo, kiun mi luktis. — Kaj mi
timas, ke la helpantoj kaj la servantoj ne plu obeos min.</p>

<p>HILDE<br>
Vi do antaŭeniru memstare. Nenio alia eblas.</p>

<p>SOLNESS<br>
Senespere, Hilde. La ŝanĝiĝo venos. Frue aŭ malfrue. La venĝo,
ĝi estas senindulga.</p>

<p>HILDE<br>
<span class="staging">(en timo, kovras siajn orelojn)</span> Tiaĵon do ne diru! Ĉu vi volas
preni mian vivon! Forpreni de mi tion, kio estas pli valora ol la
vivo!</p>

<p>SOLNESS<br>
Kaj kio <em>tio</em> estas?</p>

<p>HILDE<br>
Vidi vin granda. Vidi vin kun florkrono en la mano. Alte, alte sur
preĝeja turo. <span class="staging">(denove trankvila)</span> Nu, prenu la krajonon. Ĉar krajonon
vi certe havas?</p>

<p>SOLNESS<br>
<span class="staging">(elprenas ujeton)</span> Jen mi havas.</p>

<p>HILDE<br>
<span class="staging">(metas la dokumentujon sur la tablon ĉe la sofo)</span> Bone. Kaj nun ni
eksidu, ni du, konstruestro. <span class="staging">(<b>Solness</b> eksidas ĉe la tablo)</span></p>

<p>HILDE<br>
<span class="staging">(malantaŭ li, klinas sin super la seĝodorson)</span> Kaj ni skribu sur la
desegnaĵojn. Vere bele kaj varme ni skribu. Por tiu malbona Roar —
aŭ kiel li nomiĝas.</p>

<p>SOLNESS<br>
<span class="staging">(skribas kelkajn liniojn, turnas la kapon kaj ekrigardas ŝin)</span> Diru
al mi ion, Hilde.</p>

<p>HILDE<br>
Jes?</p>

<p>SOLNESS<br>
Ĉar vi nun atendadis min dum dek jaroj —</p>

<p>HILDE<br>
Kio do?</p>

<p>SOLNESS<br>
Kial vi ne skribis al mi? Kaj mi estus ja povinta respondi.</p>

<p>HILDE<br>
<span class="staging">(rapide)</span> Ne, ne, ne do! Estis ja ĝuste <em>tio</em> kion mi ne
deziris.</p>

<p>SOLNESS<br>
Kial ne?</p>

<p>HILDE<br>
Mi timis, ke <em>tiam</em> rompiĝus por mi. — Sed ni devis ja skribi sur
la desegnaĵojn, konstruestro.</p>

<p>SOLNESS<br>
Ni ja devis.</p>

<p>HILDE<br>
<span class="staging">(klinas sin antaŭen kaj inspektas, dum li skribas)</span> Tiel bone kaj
korvarme. Ho, kiel mi malamas — kiel mi malamas tiun Roald —</p>

<p>SOLNESS<br>
<span class="staging">(skribante)</span> Ĉu vi neniam <em>vere</em> amis iun, vi Hilde?</p>

<p>HILDE<br>
<span class="staging">(akre)</span> Kion vi diras?</p>

<p>SOLNESS<br>
Ĉu vi neniam amis iun.</p>

<p>HILDE<br>
Amis iun alian, vi sugestas?</p>

<p>SOLNESS<br>
<span class="staging">(ekrigardas ŝin)</span> Amis iun alian, jes. Ĉu neniam? Dum ĉi tiuj dek
jaroj? Neniam?</p>

<p>HILDE<br>
Ho jes, foje. Kiam mi forte koleriĝis, ĉar vi ne venis.</p>

<p>SOLNESS<br>
Tiam vi interesiĝis pri aliuloj?</p>

<p>HILDE<br>
Iomete. Dum semajno. Bona Dio, konstruestro, vi do scias kiel tiaĵo
okazas.</p>

<p>SOLNESS<br>
Hilde, — kial vi venis ĉi tien?</p>

<p>HILDE<br>
Ne perdigu la tempon per babilaĵo. La bedaŭrinda maljunulo povus ja
morti dume.</p>

<p>SOLNESS<br>
Respondu al mi, Hilde. Kion vi atendas de mi?</p>

<p>HILDE<br>
Mi volas havi mian reĝlandon.</p>

<p>SOLNESS<br>
Hm —</p>

<p class="staging">
(Li ĵetas rigardon al la pordo maldekstre kaj daŭras skribi sur la
desegnaĵojn.)</p>

<p class="staging">
(<b>Sinjorino Solness</b> envenas sammomente. Ŝi kunportas iujn
pakaĵojn.)</p>

<p>SINJORINO SOLNESS<br>
Jen mi kunprenis ion por vi, fraŭlino Wangel. La grandaj pakoj
sendiĝos poste.</p>

<p>HILDE<br>
Ho, kiel kore afable de vi tamen!</p>

<p>SINJORINO SOLNESS<br>
Nur simpla devo. Nenio alia.</p>

<p>SOLNESS<br>
<span class="staging">(tralegas kion li skribis)</span> Aline!</p>

<p>SINJORINO SOLNESS<br>
Jes?</p>

<p>SOLNESS<br>
Ĉu vi vidis ĉu ŝi — la librotenistino estas tie?</p>

<p>SINJORINO SOLNESS<br>
Jes, kompreneble ke <em>ŝi</em> estas tie.</p>

<p>SOLNESS<br>
<span class="staging">(metas la desegnaĵojn en la ujon)</span> Hm —</p>

<p>SINJORINO SOLNESS<br>
Ŝi staris apud la pupitro, kiel ŝi kutimas — kiam <em>mi</em> iras tra la
ĉambro.</p>

<p>SOLNESS<br>
<span class="staging">(ekstaras)</span> Mi do donos ĝin al ŝi. Kaj diros al ŝi, ke —</p>

<p>HILDE<br>
<span class="staging">(prenas de li la ujon)</span> Ho ne, lasu min havi tiun ĝojon! <span class="staging">(iras al la
pordo, sed turnas sin)</span> Kiel ŝi nomiĝas?</p>

<p>SOLNESS<br>
Ŝi nomiĝas fraŭlino Fosli.</p>

<p>HILDE<br>
Iŝ, aspektas malvarme! La baptonomon, mi petas?</p>

<p>SOLNESS<br>
Kaja, — mi kredas.</p>

<p>HILDE<br>
<span class="staging">(malfermas la pordon kaj vokas eksteren)</span> Kaja! Envenu! Rapide! La
konstruestro volas paroli kun vi.</p>

<p class="staging">
(Kaja venas internen de la pordo)</p>

<p>KAJA<br>
<span class="staging">(rigardas lin timigite)</span> Jen mi estas —?</p>

<p>HILDE<br>
<span class="staging">(donas al ŝi la dokumentujon)</span> Jen vidu, Kaja! Vi povas kunpreni tion
ĉi. Ĉar nun la konstruestro <em>sur</em>skribis.</p>

<p>KAJA<br>
Ho, fine do!</p>

<p>SOLNESS<br>
Donu ĝin al la maljunulo plej eble rapide.</p>

<p>KAJA<br>
Mi tuj iros hejmen kun ĝi.</p>

<p>SOLNESS<br>
Jes, faru. Kaj nun Ragnar povos eble konstrui.</p>

<p>KAJA<br>
Ho, ĉu li rajtas veni por danki vin pro ĉio —?</p>

<p>SOLNESS<br>
<span class="staging">(akre)</span> Mi volas neniun dankon! Salutu kaj diru <em>tion</em> de mi.</p>

<p>KAJA<br>
Jes mi —</p>

<p>SOLNESS<br>
Kaj diru al li, ke de nun mi ne bezonas lin. Kaj ankaŭ ne vin.</p>

<p>KAJA<br>
<span class="staging">(mallaŭte kaj treme)</span> Ankaŭ ne min!</p>

<p>SOLNESS<br>
Nun vi ja ekhavos aliajn aferojn por pripensi. Kaj prizorgi. Kaj tio
estas ja nur bona. Do, iru hejmen kun la desegnaĵoj, fraŭlino
Fosli. Rapide! Ĉu vi aŭdas!</p>

<p>KAJA<br>
<span class="staging">(kiel antaŭe)</span> Jes, sinjoro Solness. <span class="staging">(Ŝi eliras.)</span></p>

<p>SINJORINO SOLNESS<br>
Je Dio, kiajn ruzajn okulojn ŝi havas.</p>

<p>SOLNESS<br>
Ŝi! Tia azenino.</p>

<p>SINJORINO SOLNESS<br>
Ho, — mi vidas kion mi vidas, mi, Halvard. — Ĉu vi vere maldungas
ilin?</p>

<p>SOLNESS<br>
Jes.</p>

<p>SINJORINO SOLNESS<br>
Ankaŭ ŝin?</p>

<p>SOLNESS<br>
Ĉu tiel ne estas laŭ via deziro?</p>

<p>SINJORINO SOLNESS<br>
Sed ke vi povas malhavi <em>ŝin</em> —? Nu ja, vi certe havas iun rezerve,
vi, Halvard.</p>

<p>HILDE<br>
<span class="staging">(gaje)</span> <em>Mi</em> almenaŭ ne taŭgas por stari apud la pupitro.</p>

<p>SOLNESS<br>
Nu, nu, nu, — ordiĝos, Aline. Nun vi nur pensu pri la transloĝado
en la novan hejmon — plej eble rapide. Ĉi-vespere ni levos la
florkronon supren — <span class="staging">(turnas sin al <b>Hilde</b>)</span> — tute supren sur la
turpinton. Kion vi diras al <em>tio</em>, fraŭlino Hilde?</p>

<p>HILDE<br>
<span class="staging">(rigardas lin per brilaj okuloj)</span> Estos ege ĝoje denove vidi vin tiel
alte.</p>

<p>SOLNESS<br>
Min!</p>

<p>SINJORINO SOLNESS<br>
Ho Dio, fraŭlino Wangel, ne imagu al vi ion tian! Mia edzo —! Tiel
<em>kapturnema</em> kiel <em>li</em> estas!</p>

<p>HILDE<br>
Kapturnema! Ne, tia li vere ne estas!</p>

<p>SINJORINO SOLNESS<br>
Jes, efektive li estas.</p>

<p>HILDE<br>
Sed mi ja mem vidis lin tute supre sur alta preĝeja turo!</p>

<p>SINJORINO SOLNESS<br>
Jes, mi aŭdas homojn paroli pri <em>tio</em>. Sed tute ne eblas —</p>

<p>SOLNESS<br>
<span class="staging">(impete)</span> Ne eblas, — ne eblas, jes! Sed mi tamen staris tie supre,
mi!</p>

<p>SINJORINO SOLNESS<br>
Kiel vi do povas diri tiaĵon, Halvard? Vi ja eĉ ne toleras eliri
sur la balkonon ĉi tie en la supra etaĝo. Tia vi ja ĉiam
estis.</p>

<p>SOLNESS<br>
Vi eble spertos ion alian ĉi-vespere.</p>

<p>SINJORINO SOLNESS<br>
<span class="staging">(timigita)</span> Ne, ne, ne! Tion mi ja, je Dio, neniam vidos! Ĉar mi tuj
skribos al la doktoro. Kaj li certe deturnos vin.</p>

<p>SOLNESS<br>
Sed Aline do —!</p>

<p>SINJORINO SOLNESS<br>
Jes, ĉar vi ja estas malsana, Halvard! Tio ĉi <em>ne povas</em> esti io
alia! Ho Dio, — ho Dio! <span class="staging">(Ŝi eliras rapide dekstre.)</span></p>

<p>HILDE<br>
<span class="staging">(rigardas lin atente)</span> Ĉu <em>estas</em> tiel, aŭ ĉu ne?</p>

<p>SOLNESS<br>
Ke mi estas kapturnema?</p>

<p>HILDE<br>
Ke <em>mia</em> konstruestro ne <em>kuraĝas</em>, ne <em>povas</em> grimpi tiel alte
kiel li mem konstruas?</p>

<p>SOLNESS<br>
Ĉu tiel vi rigardas la aferon?</p>

<p>HILDE<br>
Jes.</p>

<p>SOLNESS<br>
Aspekte neniu angulo en mi povas esti sekura kontraŭ vi.</p>

<p>HILDE<br>
<span class="staging">(rigardas tra la orielfenestro)</span> Tie supre do. Tute supre —</p>

<p>SOLNESS<br>
<span class="staging">(proksimiĝas)</span> En la plej supra turĉambreto vi povus loĝi, Hilde.
— Povus loĝi <em>tie</em> kiel princino.</p>

<p>HILDE<br>
<span class="staging">(nedifineble, inter seriozeco kaj ŝerco)</span> Jes, tion vi ja promesis al
mi.</p>

<p>SOLNESS<br>
Ĉu mi vere <em>faris</em>?</p>

<p>HILDE<br>
Fi, konstruestro! Vi diris, ke mi fariĝu princino. Kaj ke mi ricevu
reĝlandon de vi. Kaj tiam vi — Nu!</p>

<p>SOLNESS<br>
<span class="staging">(konsidereme)</span> Ĉu vi estas tute certa, ke ne estas ia revo, — ia
imagaĵo, kiu fiksiĝis en vi?</p>

<p>HILDE<br>
<span class="staging">(akre)</span> Ĉar eble vi ne <em>faris</em>?</p>

<p>SOLNESS<br>
Mi apenaŭ mem scias —. <span class="staging">(pli mallaŭte)</span> Sed <em>tion</em> mi nun scias, ke
mi —</p>

<p>HILDE<br>
Ke vi —? Diru tuj!</p>

<p>SOLNESS<br>
— ke mi estus <em>devinta</em> tion fari.</p>

<p>HILDE<br>
<span class="staging">(en brava ekkrio)</span> Neniam en la mondo <em>vi</em> estas kapturnema!</p>

<p>SOLNESS<br>
Ĉi-vespere ni do suprenlevos la florkronon, — princino Hilde.</p>

<p>HILDE<br>
<span class="staging">(kun amara trajto)</span> Super via nova hejmo, jes.</p>

<p>SOLNESS<br>
Super la nova domo, kiu neniam fariĝos <em>hejmo</em> por <em>mi</em>.</p>

<p class="staging">
(Li eliras tra la ĝardenpordo)</p>

<p>HILDE<br>
<span class="staging">(rigardas antaŭen kun vualita okulo kaj flustras al si mem.
Aŭdiĝas nur la vortoj:)</span> — — — — terure ekscite — —</p>
</div>

<div class="acte">
<h3 class="actehead">TRIA AKTO</h3>

<p class="staging">
(Granda, vasta verando, apartenanta al la loĝdomo de <b>konstruestro
Solness</b>. Parto de la domo kun elirpordo al la verando vidiĝas
maldekstre. Balustrado antaŭ tiu ĉi dekstre. Tute fone, sur la
malvasta flanko de la verando, ŝtuparo kondukas al la pli malalte
situanta ĝardeno. Grandaj, maljunaj arboj en la ĝardeno etendas
siajn branĉojn super la verando kaj al la domo. Plej dekstre, inter
la arboj, ekvidiĝas la suba parto de la nova vilao kun skafaldo
ĉirkaŭ la turkonstruaĵo. En la fono la ĝardeno limiĝas de
malnova kradbarilo. Ekster la barilo estas strato kun malaltaj,
kadukaj dometoj.)</p>

<p class="staging">
(Vesperĉielo kun sunbriligitaj nuboj.)</p>

<p class="staging">
(Sur la verando staras ĝardena benko laŭ la muro de la domo, kaj
antaŭ la benko longa tablo. Apud la alia flanko de la tablo estas
apogseĝo kaj kelkaj taburetoj. Ĉiuj mebloj estas korbfarista
plektaĵo.)</p>

<p class="staging">
(<b>Sinjorino Solness</b>, envolvita en blanka krepŝalo, ripozas en la
apogseĝo rigardante dekstren.)</p>

<p class="staging">
(Iom poste <b>Hilde Wangel</b> venas supren la ŝtuparon de la ĝardeno.
Ŝi estas same vestita kiel antaŭe, kaj portas ĉapelon sur la kapo.
Sur la brusto ŝi portas etan bukedon el ordinaraj floretoj.)</p>

<p>SINJORINO SOLNESS<br>
<span class="staging">(turnas la kapon iomete)</span> Ĉu vi ĉirkaŭiris en la ĝardeno,
fraŭlino Wangel!</p>

<p>HILDE<br>
Jes, mi ĉirkaŭrigardis tie.</p>

<p>SINJORINO SOLNESS<br>
Kaj ankaŭ trovis florojn, mi vidas.</p>

<p>HILDE<br>
Ho jes! Ĉar ili abundas. Inter la arbustoj.</p>

<p>SINJORINO SOLNESS<br>
Ho <em>ĉu</em>? Ankoraŭ? Jes, ĉar mi tien preskaŭ neniam venas.</p>

<p>HILDE<br>
<span class="staging">(pli proksime)</span> Ĉu vere! Vi do ne kuras en la ĝardenon ĉiun
tagon?</p>

<p>SINJORINO SOLNESS<br>
<span class="staging">(kun laca rideto)</span> Mi ne plu ien “kuras”, mi. <em>Nun</em> ne plu.</p>

<p>HILDE<br>
Nu, sed ĉu vi neniam foje iras por saluti la belaĵojn, kiuj <em>tie</em>
troviĝas?</p>

<p>SINJORINO SOLNESS<br>
Ĉio fremdiĝis por mi. Mi preskaŭ timas la revidon.</p>

<p>HILDE<br>
Vian propran ĝardenon!</p>

<p>SINJORINO SOLNESS<br>
Ŝajnas al mi, ke ĝi ne plu aspektas la <em>mia</em>.</p>

<p>HILDE<br>
Ho, kial tiel —?</p>

<p>SINJORINO SOLNESS<br>
Ne, ĝi ne estas. Ne estas kiel en la tempo de patro kaj patrino. Nun
ili bedaŭrinde forprenis tiom multe de la ĝardeno, fraŭlino
Wangel. Imagu, — ili parceligis, — kaj konstruis domojn por fremdaj
homoj. Homoj, kiujn mi ne konas. Kaj <em>ili</em> povas sidi rigardante min
tra siaj fenestroj.</p>

<p>HILDE<br>
<span class="staging">(kun hela esprimo)</span> Sinjorino Solness?</p>

<p>SINJORINO SOLNESS<br>
Jes?</p>

<p>HILDE<br>
Permesu al mi iomete restadi ĉe vi?</p>

<p>SINJORINO SOLNESS<br>
Jes volonte, se vi emas.</p>

<p class="staging">
(<b>Hilde</b> translokigas tabureton al la apogseĝo kaj eksidas.)</p>

<p>HILDE<br>
Ah, — ĉi tie oni povas sidi sunumante sin kiel kato.</p>

<p>SINJORINO SOLNESS<br>
<span class="staging">(metas la manon facile sur ŝian nukon)</span> Ĝentile ke vi volas sidi ĉe
 <em>mi</em>. Mi kredus, ke vi enirus al mia edzo.</p>

<p>HILDE<br>
Kion mi farus ĉe li?</p>

<p>SINJORINO SOLNESS<br>
Helpi lin, mi pensis.</p>

<p>HILDE<br>
Ne dankon. Cetere li ne estas interne. Li iras tie kun la laboristoj.
Sed li aspektis tiel mordeme, ke mi ne kuraĝis paroli al li.</p>

<p>SINJORINO SOLNESS<br>
Ho, funde li estas milda kaj mola en la animo.</p>

<p>HILDE<br>
<em>Li</em>!</p>

<p>SINJORINO SOLNESS<br>
Vi ankoraŭ ne vere konas lin, vi, fraŭlino Wangel.</p>

<p>HILDE<br>
<span class="staging">(rigardas ŝin varme)</span> Ĉu vi ĝojas nun, ĉar vi transloĝiĝos en la
novan domon?</p>

<p>SINJORINO SOLNESS<br>
Mi <em>devus</em> ja ĝoji. Ĉar Halvard ja deziras —</p>

<p>HILDE<br>
Ho, ne ĝuste pro tio, mi pensas.</p>

<p>SINJORINO SOLNESS<br>
Jes, jes, fraŭlino Wangel. Ĉar estas ja nur mia devo, tio, subigi
min al <em>li</em>. Sed ofte sentiĝas malfacile devigi sian animon al
obeemo.</p>

<p>HILDE<br>
Jes, <em>tio</em> certe sentiĝas malfacile.</p>

<p>SINJORINO SOLNESS<br>
Jes imagu. Kiam oni ne estas pli bona homo ol mi, jen —</p>

<p>HILDE<br>
Kiam oni travivis tiom da pezaĵoj, kiel vi —</p>

<p>SINJORINO SOLNESS<br>
Kiel <em>vi</em> tion scias?</p>

<p>HILDE<br>
Via edzo diris.</p>

<p>SINJORINO SOLNESS<br>
Al mi li malofte tuŝas <em>tiujn</em> aferojn. — Jes, kredu, ke mi
travivis sufiĉe multe dum mia vivo, <em>mi</em>, fraŭlino Wangel.</p>

<p>HILDE<br>
<span class="staging">(rigardas ŝin kompateme kaj malrapide kapsignas)</span> Kompatinda
sinjorino Solness. Unue brulis por vi —</p>

<p>SINJORINO SOLNESS<br>
<span class="staging">(kun suspiro)</span> Jes, ĉio <em>mia</em> brulis.</p>

<p>HILDE<br>
Kaj poste sekvis tio pli grava.</p>

<p>SINJORINO SOLNESS<br>
<span class="staging">(rigardas ŝin demande)</span> Pli grava?</p>

<p>HILDE<br>
La plej afliktiga.</p>

<p>SINJORINO SOLNESS<br>
Al kio vi aludas?</p>

<p>HILDE<br>
<span class="staging">(silente)</span> Vi ja perdis ambaŭ knabetojn.</p>

<p>SINJORINO SOLNESS<br>
Ho, ili, jes. Jes, vidu, <em>tiu</em> estis <em>aparta</em> afero, tiu. Estis ja
elĉiela sorto. Kaj al tiaĵo oni devas sin kurbi. Kaj aldone
danki.</p>

<p>HILDE<br>
Ĉu vi tion faras?</p>

<p>SINJORINO SOLNESS<br>
Ne ĉiam, bedaŭrinde. Mi ja bone scias, ke estas mia devo. Sed tamen
mi ne <em>povas</em>.</p>

<p>HILDE<br>
Nu ja, estas kompreneble, mi pensas.</p>

<p>SINJORINO SOLNESS<br>
Kaj ofte mi devas diri al mi mem, ke estis justa puno por mi —</p>

<p>HILDE<br>
Kial?</p>

<p>SINJORINO SOLNESS<br>
Ĉar mi ne estis sufiĉe persista en la malfeliĉo.</p>

<p>HILDE<br>
Sed mi ne komprenas, ke —</p>

<p>SINJORINO SOLNESS<br>
Ho ne, ne, fraŭlino Wangel, — ne parolu pli pri tiuj du knabetoj.
Pri ili ni nur ĝoju. Ĉar <em>ili</em> ja estas feliĉaj, — feliĉaj nun.
Estas ja la <em>malgrandaj</em> perdoj en la vivo, kiuj tiel akre ŝiras la
koron. Perdi ĉion, kion aliaj homoj kalkulas por nenio.</p>

<p>HILDE<br>
<span class="staging">(metas la brakojn sur ŝian genuon kaj rigardas al ŝi varme)</span> Dolĉa
sinjorino Solness, — diru al mi, kio <em>tio</em> estas!</p>

<p>SINJORINO SOLNESS<br>
Kiel mi diras. Nur etaj aĵoj. Brulis ja ĉiuj la malnovaj portretoj
sur la muroj. Kaj ĉiuj la malnovaj silkaj kostumoj brulis. Tiuj kiu
apartenis al la familio dum longaj tempoj. Kaj ĉiuj puntaĵoj de
patrino kaj avino — ankaŭ ili brulis. Kaj imagu, — la juveloj!
<span class="staging">(peze)</span> Kaj ĉiuj pupoj.</p>

<p>HILDE<br>
Pupoj?</p>

<p>SINJORINO SOLNESS<br>
<span class="staging">(plorsufoke)</span> Mi havis naŭ delikatajn pupojn.</p>

<p>HILDE<br>
Kaj ankaŭ <em>ili</em> brulis?</p>

<p>SINJORINO SOLNESS<br>
Ĉiuj. Ho, estis korŝire, — korŝire por mi.</p>

<p>HILDE<br>
Ĉu vi do konservis ĉiujn tiujn pupojn? Ekde infaneco?</p>

<p>SINJORINO SOLNESS<br>
Ne konservis. Mi kaj la pupoj, ni kunvivadis ankaŭ poste.</p>

<p>HILDE<br>
Post kiam vi fariĝis plenkreska?</p>

<p>SINJORINO SOLNESS<br>
Jes, longe post <em>tiu</em> tempo.</p>

<p>HILDE<br>
Ankaŭ post kiam vi edziniĝis?</p>

<p>SINJORINO SOLNESS<br>
Ho jes. Kiam li nur ne vidis, tiam — Sed ili ja forbrulis, la
malfeliĉuloj. Neniu pensis savi <em>ilin</em>. Ho, estas triste imagi. Jes,
ne ridu pri mi, fraŭlino Wangel.</p>

<p>HILDE<br>
Mi tute ne ridas.</p>

<p>SINJORINO SOLNESS<br>
Ĉar iel estis ja vivo en ili. Mi portis ilin sub mia koro. Kvazaŭ
etajn nenaskitajn infanojn.</p>

<p class="staging">
(<b>Doktoro Herdal</b>, kun la ĉapelo en la mano, elvenas tra la pordo
kaj ekvidas la <b>sinjorinon Solness</b> kaj <b>Hilde</b>.)</p>

<p>DOKTORO HERDAL<br>
Nu, vi do sidas ekstere kaptante malvarmumon, sinjorino?</p>

<p>SINJORINO SOLNESS<br>
Mi trovas, ke estas bone kaj varme hodiaŭ.</p>

<p>DOKTORO HERDAL<br>
Jes, jes. Sed ĉu io okazos en la domo? Mi ricevis letereton de
vi.</p>

<p>SINJORINO SOLNESS<br>
<span class="staging">(ekstaras)</span> Jes, estas io priparolenda kun vi.</p>

<p>DOKTORO HERDAL<br>
Bone. Ni do eniru. <span class="staging">(al <b>Hilde</b>)</span> En montara uniformo ankaŭ hodiaŭ,
fraŭlino?</p>

<p>HILDE<br>
<span class="staging">(gaje, ekstaras)</span> Ho jes! Plene ekipita! Sed hodiaŭ mi ne supreniros
por rompi la nukon. Ni du bone restos malsupre por rigardi, ni,
doktoro.</p>

<p>DOKTORO HERDAL<br>
<em>Kion</em> ni rigardu?</p>

<p>SINJORINO SOLNESS<br>
<span class="staging">(silente, timigite al <b>Hilde</b>)</span> Tŝ, tŝ, — je Dio! Jen li venas!
Provu <em>deturni</em> lin de tiu kaprico. Kaj ni estu amikinoj, fraŭlino
Wangel. Ĉu ne?</p>

<p>HILDE<br>
<span class="staging">(impete ĵetas sin al ŝia kolo)</span> Ho, se ni nur povus.</p>

<p>SINJORINO SOLNESS<br>
<span class="staging">(liberigas sin atente)</span> Nu—nu—nu! <em>Jen</em> li venas, doktoro! Mi parolu
kun vi.</p>

<p>DOKTORO HERDAL<br>
Ĉu temas pri <em>li</em>?</p>

<p>SINJORINO SOLNESS<br>
Jes, certe <em>li</em>. Envenu.</p>

<p class="staging">
(Ŝi kaj la <b>doktoro</b> iras en la domon)</p>

<p class="staging">
(En la posta momento <b>konstruestro Solness</b> venas de la ĝardeno
supren laŭ la ŝtuparo. Serioza mieno kaptas la vizaĝon de
<b>Hilde</b>)</p>

<p>SOLNESS<br>
<span class="staging">(Ekrigardas al la pordo, kiu zorge fermiĝas de interne.)</span> Ĉu vi
<em>tion</em> rimarkis, Hilde, ke tuj kiam mi venas, ŝi foriras?</p>

<p>HILDE<br>
Mi rimarkis, ke tuj kiam vi venas, vi <em>igas</em> ŝin foriri.</p>

<p>SOLNESS<br>
Eble tiel. Sed mi ne povas ion ŝanĝi. <span class="staging">(rigardas ŝin atente)</span> Ĉu
vi frostas, Hilde? Vi tiel aspektas.</p>

<p>HILDE<br>
Mi ĵus elvenis de tombeja kelo.</p>

<p>SOLNESS<br>
Kion vi aludas per <em>tio</em>?</p>

<p>HILDE<br>
Ke frostas en mia korpo, konstruestro.</p>

<p>SOLNESS<br>
<span class="staging">(malrapide)</span> Mi kredas, ke mi komprenas —</p>

<p>HILDE<br>
Kion vi volas ĉi tie nun?</p>

<p>SOLNESS<br>
Mi ekvidis vin de <em>tie</em> fore.</p>

<p>HILDE<br>
Sed tiam vi ja ankaŭ vidis ŝin?</p>

<p>SOLNESS<br>
Mi sciis, ke ŝi volus tuj foriri, se mi venus.</p>

<p>HILDE<br>
Ĉu estas aflikte por vi, ke ŝi tiel evitas vin?</p>

<p>SOLNESS<br>
Iel tio ankaŭ sentiĝas kiel malpeziĝo.</p>

<p>HILDE<br>
Ke vi ne havas ŝin rekte antaŭ la okuloj?</p>

<p>SOLNESS<br>
Jes.</p>

<p>HILDE<br>
Ke vi ne ĉiame vidas, kiel peze ŝi prenas tion ĉi pri la
knabetoj?</p>

<p>SOLNESS<br>
Jes. Precipe tial.</p>

<p class="staging">
(<b>Hilde</b> paŝadas sur la verando kun la manoj surdorse, ekstaras ĉe
la balustrado kaj rigardas eksteren sur la ĝardenon.)</p>

<p>SOLNESS<br>
<span class="staging">(post ioma paŭzo)</span> Vi parolis longe kun ŝi, ĉu?</p>

<p>HILDE<br>
<span class="staging">(staras senmove kaj ne respondas)</span></p>

<p>SOLNESS<br>
Ĉu <em>longe</em>, mi demandas.</p>

<p>HILDE<br>
<span class="staging">(silentas kiel antaŭe)</span></p>

<p>SOLNESS<br>
Pri kio ŝi parolis, Hilde?</p>

<p>HILDE<br>
<span class="staging">(daŭre silentas)</span></p>

<p>SOLNESS<br>
Kompatinda Aline! Certe estis pri la knabetoj.</p>

<p>HILDE<br>
<span class="staging">(skuiĝas nervoze; rapide ŝi kapsignas kelkajn fojojn.)</span></p>

<p>SOLNESS<br>
Neniam supervenkos. Neniam en la mondo ŝi supervenkos.
<span class="staging">(proksimiĝas)</span> Nun vi denove staras tie kiel ŝtona statuo. Tiel vi
staris ankaŭ hieraŭ vespere.</p>

<p>HILDE<br>
<span class="staging">(turnas sin kaj rigardas lin per grandaj, seriozaj okuloj)</span> Mi volas
forvojaĝi.</p>

<p>SOLNESS<br>
<span class="staging">(akre)</span> Forvojaĝi!</p>

<p>HILDE<br>
Jes.</p>

<p>SOLNESS<br>
Sed tion mi ne permesas.</p>

<p>HILDE<br>
Kion mi nun faru <em>ĉi tie</em>?</p>

<p>SOLNESS<br>
Nur <em>esti</em> ĉi tie, Hilde!</p>

<p>HILDE<br>
<span class="staging">(rigardas lin de supre malsupren)</span> Nu, dankon. Fariĝis ja ne
<em>tiel</em>.</p>

<p>SOLNESS<br>
<span class="staging">(senpripense)</span> Des pli bone!</p>

<p>HILDE<br>
<span class="staging">(impete)</span> Mi ne <em>povas</em> fari malbonon kontraŭ iu, kiun mi <em>konas</em>! Ne
forpreni ion, kio apartenas al ŝi.</p>

<p>SOLNESS<br>
Kiu diras, ke vi <em>tion</em> faru!</p>

<p>HILDE<br>
<span class="staging">(daŭre)</span> Kontraŭ iu fremda, konsentite! Ĉar <em>tio</em> estas io tute
alia! Kontraŭ iu kiun mi neniam vidis antaŭ miaj okuloj. Sed
kontraŭ iu al kiu mi proksimiĝis —! Ho ne! Ne do! Uŝ!</p>

<p>SOLNESS<br>
Jes, sed ion alian mi ja ne diris!</p>

<p>HILDE<br>
Ho, konstruestro, vi certe bone scias, kiel evoluus. Kaj tial mi
forvojaĝos.</p>

<p>SOLNESS<br>
Kaj kio fariĝos el <em>mi</em>, kiam vi estos foririnta? Por kio mi <em>tiam</em>
vivu? Poste?</p>

<p>HILDE<br>
<span class="staging">(kun la nedifinebla esprimo en la okuloj)</span> Pri <em>vi</em> ne estas zorgo. Vi
havas ja viajn devojn por ŝi. Vivu por tiuj devoj.</p>

<p>SOLNESS<br>
Tro malfrue. Tiuj potencoj, — tiuj — tiuj —</p>

<p>HILDE<br>
— la diabloj —</p>

<p>SOLNESS<br>
Jes, la diabloj! Kaj ankaŭ la trolo ene en mi. Ili suĉis el ŝi la
vivsangon. <span class="staging">(ridas senespere)</span> Pro <em>mia feliĉo</em> ili tion faris!
Jes—jes! <span class="staging">(peze)</span> Kaj nun ŝi estas morta — pro mi. Kaj mi estas viva
katenita al tiu mortinto. <span class="staging">(en sovaĝa timo)</span> <em>Mi</em> — <em>mi</em>, kiu ne
<em>povas</em> vivi la vivon sen ĝojo!</p>

<p class="staging">
(<b>Hilde</b> ĉirkaŭiras la tablon kaj eksidas sur la benkon kun la
kubutoj sur la tablotabulo kaj kun la kapo apogata en la manoj.)</p>

<p>HILDE<br>
<span class="staging">(sidas momenton lin rigardante)</span> Kion vi do konstruos venontan
fojon?</p>

<p>SOLNESS<br>
<span class="staging">(skuas la kapon)</span> Mi ne kredas, ke de nun multe pli fariĝos.</p>

<p>HILDE<br>
Ne tiaj hejmecaj, feliĉaj hejmoj por patrino kaj patro? Kaj por la
infanaro?</p>

<p>SOLNESS<br>
Mi ŝatus scii ĉu por tio fariĝos bezono estonte.</p>

<p>HILDE<br>
Kompatinda konstruestro! Kaj vi kiu pasigis ĉi tiujn dek jarojn —
dediĉante la vivon — nur por <em>tio</em>!</p>

<p>SOLNESS<br>
Nu ja, vi parolas, Hilde.</p>

<p>HILDE<br>
<span class="staging">(ekscite)</span> Ho, aspektas al mi stulte, stulte, — ĉio!</p>

<p>SOLNESS<br>
Kiu ĉio?</p>

<p>HILDE<br>
Ke oni ne kuraĝas kapti sian propran feliĉon. Sian propran vivon!
Nur ĉar staras io konata en la vojo!</p>

<p>SOLNESS<br>
Iu preter kiu oni ne rajtas pasi.</p>

<p>HILDE<br>
Mi dezirus scii, ĉu oni ne funde <em>rajtus</em> tion fari? Sed tamen —.
Ho, esti tiu kiu povus fordormi el la tuto!</p>

<p class="staging">
(Ŝi metas la brakojn plate sur la tablon, ripozigas la maldekstran
flankon de la kapo en la manojn kaj fermas la okulojn.)</p>

<p>SOLNESS<br>
<span class="staging">(turnas la apogseĝon kaj eksidas ĉe la tablo)</span> Ĉu <em>vi</em> havis
hejmecan, feliĉan hejmon — norde ĉe via patro, Hilde?</p>

<p>HILDE<br>
<span class="staging">(senmove, respondas kvazaŭ duone en dormo)</span> Nur kaĝon mi havis.</p>

<p>SOLNESS<br>
Kaj tien vi tute ne volas reveni?</p>

<p>HILDE<br>
<span class="staging">(kiel antaŭe)</span> La birdo de la arbaro ne volas reiri en la kaĝon.</p>

<p>SOLNESS<br>
Prefere ĉasi en la libera aero —</p>

<p>HILDE<br>
<span class="staging">(daŭre kiel antaŭe)</span> La rabobirdo prefere ĉasas —</p>

<p>SOLNESS<br>
<span class="staging">(tenas la rigardon kuŝanta sur ŝi)</span> Ke oni havus vikingan spiton en
la vivo —</p>

<p>HILDE<br>
<span class="staging">(kun ordinara voĉo, malfermas la okulojn, sed ne movas sin)</span> Kaj la
aliaĵo? Kio <em>tio</em> estus!</p>

<p>SOLNESS<br>
Fortika konscienco.</p>

<p class="staging">
(<b>Hilde</b> vigle rektigas sin sur la benko. Ŝiaj okuloj denove havas
la ĝojan, brilan esprimon.)</p>

<p>HILDE<br>
<span class="staging">(kapsignas al li)</span> Mi scias, kion vi konstruos venontan fojon, mi!</p>

<p>SOLNESS<br>
Jen vi scias pli ol mi, Hilde.</p>

<p>HILDE<br>
Jes, la konstruestroj, ili ja estas tiel stultaj, ili.</p>

<p>SOLNESS<br>
Kaj kio tio do estos?</p>

<p>HILDE<br>
<span class="staging">(kapsignas denove)</span> La kastelo.</p>

<p>SOLNESS<br>
Kiu kastelo?</p>

<p>HILDE<br>
<em>Mia</em> kastelo, kompreneble.</p>

<p>SOLNESS<br>
Vi nun volas havi kastelon?</p>

<p>HILDE<br>
Ĉu vi ne ŝuldas al mi reĝlandon, mi demandas?</p>

<p>SOLNESS<br>
Jes, mi aŭdas vin diri tion.</p>

<p>HILDE<br>
Nu. Vi do ŝuldas al mi tiun reĝlandon. Kaj al reĝlando apartenas
kastelo, mi opinius!</p>

<p>SOLNESS<br>
<span class="staging">(pli kaj pli gajigita)</span> Jes, ordinare estas ja tiel.</p>

<p>HILDE<br>
Bone; do konstruu ĝin por mi! Tuj!</p>

<p>SOLNESS<br>
<span class="staging">(ridas)</span> Tuj dum horo?</p>

<p>HILDE<br>
Jes! Ĉar nun ili pasis, — la dek jaroj. Kaj mi ne plu volas
atendadi. Do, — eligu la kastelon, konstruestro!</p>

<p>SOLNESS<br>
Ne estas facile esti <em>via</em> ŝuldanto, Hilde.</p>

<p>HILDE<br>
Tion vi devus pripensi pli frue. Nun estas tro malfrue. Do —
<span class="staging">(frapas la tablon)</span> — surtabligu la kastelon! Estas <em>mia</em> kastelo! Mi
volas ĝin <em>tuj</em> havi!</p>

<p>SOLNESS<br>
<span class="staging">(pli serioze, klinas sin pli proksimen, kun la brakoj sur la tablo)</span>
Kia vi imagas la kastelon, Hilde?</p>

<p class="staging">
(Ŝia okulo vualiĝas iom post iom. Ŝi kvazaŭ rigardas en si
mem.)</p>

<p>HILDE<br>
<span class="staging">(malrapide)</span> Mia kastelo situu alte. Tre alte ĝi kuŝu. Kaj libere al
ĉiuj flankoj. Por ke mi vidu vaste, — vaste eksteren.</p>

<p>SOLNESS<br>
Kaj alta turo estu, ĉu?</p>

<p>HILDE<br>
Terure alta turo. Kaj tute supre sur la turo estu altano. Kaj sur
<em>ĝi</em> mi volas stari —</p>

<p>SOLNESS<br>
<span class="staging">(senvole tuŝas sian frunton)</span> Ke vi ŝatas stari tiel vertiĝe alte —</p>

<p>HILDE<br>
Ho jes! Ĝuste tie supre mi volas stari rigardante la aliulojn, —
tiujn, kiuj konstruas preĝejojn. Kaj hejmojn por patrino kaj patro
kaj la infanaro. Kaj tion ankaŭ <em>vi</em> supreniru por rigardi.</p>

<p>SOLNESS<br>
<span class="staging">(mallaŭte)</span> La konstruestro, ĉu li rajtas suprenveni al la
princino?</p>

<p>HILDE<br>
Se la konstruestro <em>volas</em>.</p>

<p>SOLNESS<br>
<span class="staging">(pli mallaŭte)</span> Do mi kredas, ke la konstruestro venos.</p>

<p>HILDE<br>
<span class="staging">(kapsignas)</span> La konstruestro, — li venos.</p>

<p>SOLNESS<br>
Sed neniam plu konstruos, — kompatinda konstruestro.</p>

<p>HILDE<br>
<span class="staging">(vigle)</span> Ho jes! Ni du laboru kune. Kaj ni konstruos la plej belan, —
la plej delikatan en la tuta mondo.</p>

<p>SOLNESS<br>
<span class="staging">(ekscita)</span> Hilde, — diru al mi kio tio estas!</p>

<p>HILDE<br>
<span class="staging">(rigardas lin ridete, iomete skuas la kapon, pintigas la buŝon kaj
parolas kvazaŭ al infano)</span> La konstruestroj, — ili estas iuj tre —
tre stultaj homoj.</p>

<p>SOLNESS<br>
Jes, certe ili estas stultaj, jes. Sed diru do al mi, kio tio estas!
La plej delikata en la mondo. Kion ni du konstruos kune?</p>

<p>HILDE<br>
<span class="staging">(silentas iomete kaj diras per nedifinebla esprimo en la okuloj)</span>
Aerkasteloj.</p>

<p>SOLNESS<br>
Aerkasteloj?</p>

<p>HILDE<br>
<span class="staging">(kapjesas)</span> Aerkasteloj, jes! Ĉu vi scias, kio tia aerkastelo
estas?</p>

<p>SOLNESS<br>
Estas ja la plej delikata en la mondo, vi diras.</p>

<p>HILDE<br>
<span class="staging">(ekstaras ekscite kaj frapas kvazaŭ rifuze per la mano)</span> Nu ja, certe
ja! Aerkasteloj, — ili estas konvenaj por rifuĝo. Kaj ankaŭ
konvene facilaj por konstrui — <span class="staging">(rigardas lin moke)</span> — prefere por
tiuj konstruestroj, kiuj havas kapturnigitan konsciencon.</p>

<p>SOLNESS<br>
<span class="staging">(ekstaras)</span> Post tiu ĉi tago ni du konstruos kune, Hilde.</p>

<p>HILDE<br>
<span class="staging">(kun duone dubema rideto)</span> Tian <em>veran</em> aerkastelon?</p>

<p>SOLNESS<br>
Jes. Kun fundamento sube.</p>

<p class="staging">
(<b>Ragnar Brovik</b> venas el la domo. Li portas grandan verdan
florkronon kun floroj kaj silkaj rubandoj.)</p>

<p>HILDE<br>
<span class="staging">(ĝojkrie)</span> La florkrono! Ho, kiel terure rava!</p>

<p>SOLNESS<br>
<span class="staging">(mire)</span> Ĉu estas <em>vi</em> kiu venas kun la florkrono, Ragnar?</p>

<p>RAGNAR<br>
Mi promesis al la laborestro.</p>

<p>SOLNESS<br>
<span class="staging">(malpezigita)</span> Nu, do certe pliboniĝis pri via patro?</p>

<p>RAGNAR<br>
Ne.</p>

<p>SOLNESS<br>
Ĉu ne vigligis lin, kion mi skribis?</p>

<p>RAGNAR<br>
Venis tro malfrue.</p>

<p>SOLNESS<br>
Tro malfrue!</p>

<p>RAGNAR<br>
Kiam ŝi venis kun ĝi, li ne plu konsciiĝis. Li ekhavis
apopleksion.</p>

<p>SOLNESS<br>
Sed iru do hejmen al li! Zorgu pri via patro.</p>

<p>RAGNAR<br>
Li ne plu bezonas min.</p>

<p>SOLNESS<br>
Sed vi certe bezonas esti ĉe li.</p>

<p>RAGNAR<br>
<em>Ŝi</em> sidas ĉe lia lito.</p>

<p>SOLNESS<br>
<span class="staging">(iom necerte)</span> Kaja?</p>

<p>RAGNAR<br>
<span class="staging">(rigardas lin sombre)</span> Jes, — Kaja, jes.</p>

<p>SOLNESS<br>
Iru hejmen, Ragnar. Kaj al li kaj al ŝi. Donu al <em>mi</em> la
florkronon.</p>

<p>RAGNAR<br>
<span class="staging">(subpremante mokan rideton)</span> Vi do ne mem volas —?</p>

<p>SOLNESS<br>
Mi mem portos ĝin loken. <span class="staging">(prenas de li la florkronon)</span> Kaj iru
hejmen, vi. Ni ne bezonas vin hodiaŭ.</p>

<p>RAGNAR<br>
Mi scias, ke de nun vi ne bezonas min. Sed hodiaŭ mi restos.</p>

<p>SOLNESS<br>
Nu, do restu se vi nepre volas.</p>

<p>HILDE<br>
<span class="staging">(ĉe la balustrado)</span> Konstruestro, — ĉi tie mi volas stari vin
rigardante.</p>

<p>SOLNESS<br>
Min!</p>

<p>HILDE<br>
Estos terure ekscite.</p>

<p>SOLNESS<br>
<span class="staging">(mallaŭte)</span> Pri tio ni du parolos poste, Hilde.</p>

<p class="staging">
(Li iras kun la florkrono malsupren laŭ la ŝtuparo kaj foren tra la
ĝardeno.)</p>

<p>HILDE<br>
<span class="staging">(postrigardas lin; poste ŝi turnas sin al <b>Ragnar</b>.)</span> Vi devus do
almenaŭ danki lin, mi pensas.</p>

<p>RAGNAR<br>
Danki lin? Ĉu mi dankus <em>lin</em>?</p>

<p>HILDE<br>
Jes, vi ja vere devus!</p>

<p>RAGNAR<br>
Estus pli ĝuste danki vin.</p>

<p>HILDE<br>
Kial vi diras tiaĵon?</p>

<p>RAGNAR<br>
<span class="staging">(ne respondante al ŝi)</span> Sed estu singarda, fraŭlino! Ĉar vi
ankoraŭ ne konas <em>lin</em> bone.</p>

<p>HILDE<br>
<span class="staging">(fajre)</span> Ho, estas mi, kiu konas lin plej bone!</p>

<p>RAGNAR<br>
<span class="staging">(ridas en kolero)</span> Danki lin, kiu tenis min malsupre jaron post jaro!
Lin, kiu igis mian patron dubi pri mi. Igis min mem dubi —. Kaj ĉio
nur por ke —!</p>

<p>HILDE<br>
<span class="staging">(kvazaŭ ion suspektante)</span> Por ke —? Diru tuj!</p>

<p>RAGNAR<br>
Por povi teni ŝin ĉe si.</p>

<p>HILDE<br>
<span class="staging">(ekpaŝas al li)</span> La fraŭlinon ĉe la pupitro!</p>

<p>RAGNAR<br>
Jes.</p>

<p>HILDE<br>
<span class="staging">(minacante, per pugnitaj manoj)</span> Ne estas vero! Vi mensogas pri
li!</p>

<p>RAGNAR<br>
Ankaŭ mi ne volis tion kredi antaŭ hodiaŭ, — kiam ŝi mem
rakontis.</p>

<p>HILDE<br>
<span class="staging">(kvazaŭ ekster si mem)</span> <em>Kion</em> ŝi diris! Mi volas scii! Tuj!
Tuj!</p>

<p>RAGNAR<br>
Ŝi diris, ke li prenis ŝian animon — tute kaj plene. Prenis ŝiajn
pensojn sole por si. Ŝi diras, ke ŝi neniam povos lasi lin. Ke ŝi
volas resti ĉi tie, kie <em>li</em> estas —</p>

<p>HILDE<br>
<span class="staging">(kun fajraj okuloj)</span> Ŝi ne rajtas!</p>

<p>RAGNAR<br>
<span class="staging">(kvazaŭ esplore)</span> Pro kiu ŝi ne rajtas?</p>

<p>HILDE<br>
<span class="staging">(rapide)</span> Ankaŭ ne pro <em>li</em>!</p>

<p>RAGNAR<br>
Ho ne, — mi ja bone komprenas ĉion nun. De nun ŝi eble nur —
ĝenus.</p>

<p>HILDE<br>
Nenion vi komprenas — parolante tiel! Ne, <em>mi</em> diru al vi, kial li
retenis ŝin.</p>

<p>RAGNAR<br>
Kaj kial do?</p>

<p>HILDE<br>
Por reteni <em>vin</em>.</p>

<p>RAGNAR<br>
Ĉu li diris tion al vi?</p>

<p>HILDE<br>
Ne, sed estas <em>tiel</em>! <em>Devas</em> esti tiel! <span class="staging">(sovaĝe)</span> Mi volas, — mi
volas, ke estu tiel!</p>

<p>RAGNAR<br>
Kaj ĝuste kiam vi venis, — li malkaptis ŝin.</p>

<p>HILDE<br>
<em>Vin</em>, — <em>vin</em> li malkaptis! Ĉu vi kredas, ke li pensas pri tiaj
fremdaj fraŭlinoj, li?</p>

<p>RAGNAR<br>
<span class="staging">(pripensas)</span> Ĉu li timadis min?</p>

<p>HILDE<br>
<em>Li</em> timadis? Tiel orgojla vi ne estu, mi pensas.</p>

<p>RAGNAR<br>
Ho, li ja antaŭ longe estus devinta kompreni, ke ankaŭ mi taŭgas
al io, mi. — Cetere, — <em>timema</em>, — estas ĝuste <em>tio</em>, kio li
estas, vi sciu.</p>

<p>HILDE<br>
Li! Imagu al mi <em>tion</em>!</p>

<p>RAGNAR<br>
Iel li estas timema. Li, la granda konstruestro. Rabi la vivfeliĉon
de aliaj homoj, — kiel li faris pri mia patro kaj mi, — pri tio li
ne timas. Sed nur tio, grimpi supren sur iu skafaldeto, — de <em>tio</em>
li petus Dion protekti sin!</p>

<p>HILDE<br>
Ho, vi devus esti vidinta lin tiel alte supre, — tiel vertiĝe alte,
kiel mi lin iam vidis!</p>

<p>RAGNAR<br>
Ĉu vi vidis?</p>

<p>HILDE<br>
Jes, mi vere faris. Tiel libera kaj fiera kiel li staris fiksante la
florkronon al la ventomontrilo!</p>

<p>RAGNAR<br>
Mi scias, ke unu fojon en sia vivo li kuraĝis. Unu solan fojon. Ni
junuloj ofte parolis pri tio. Sed neniu potenco en la mondo igos lin
fari tion denove.</p>

<p>HILDE<br>
Hodiaŭ li faros denove!</p>

<p>RAGNAR<br>
<span class="staging">(moke)</span> Ho, vi kredu tion!</p>

<p>HILDE<br>
Ni vidos!</p>

<p>RAGNAR<br>
Nek vi nek mi tion vidos.</p>

<p>HILDE<br>
<span class="staging">(furioze, senbride)</span> Mi <em>volas</em> vidi! Mi <em>volas</em> kaj mi <em>devas</em>
vidi!</p>

<p>RAGNAR<br>
Sed li ne faros. Simple ne kuraĝos. Ĉar li ja havas tiun difekton,
— li, la granda konstruestro.</p>

<p class="staging">
(<b>Sinjorino Solness</b> elvenas de la domo eksteren sur la verando.)</p>

<p>SINJORINO SOLNESS<br>
<span class="staging">(ĉirkaŭrigardas)</span> Ĉu li ne ĉeestas? Kien li iris?</p>

<p>RAGNAR<br>
La konstruestro estas tie ĉe la laboristoj.</p>

<p>HILDE<br>
Li iris kun la florkrono.</p>

<p>SINJORINO SOLNESS<br>
<span class="staging">(en timo)</span> Kun la florkrono! Ho Dio, — ho Dio! Brovik, — iru al li!
Sendu lin ĉi tien!</p>

<p>RAGNAR<br>
Ĉu mi diru, ke la sinjorino volas paroli kun li?</p>

<p>SINJORINO SOLNESS<br>
Ho jes, kara, faru. — Ne, ne, — ne diru ke <em>mi</em> volas ion! Diru, ke
<em>estas</em> iu. Kaj ke li devas tuj veni.</p>

<p>RAGNAR<br>
Bone. Mi faros, sinjorino.</p>

<p class="staging">
(Li iras malsupren la ŝtuparon kaj for tra la ĝardeno.)</p>

<p>SINJORINO SOLNESS<br>
Ho, fraŭlino Wangel, vi ne povas imagi kian timon mi suferas pro
li.</p>

<p>HILDE<br>
Sed ĉu tio ĉi estas tiel timiginda?</p>

<p>SINJORINO SOLNESS<br>
Ho jes, kompreneble. Imagu se li serioze faros! Se li ekpensas
supreniri la skafaldon!</p>

<p>HILDE<br>
<span class="staging">(ekscitite)</span> Ĉu vi kredas, ke li faros?</p>

<p>SINJORINO SOLNESS<br>
Ho, oni neniam povas scii kion li povus ekpensi. Li povus fari kion
ajn.</p>

<p>HILDE<br>
Aha, ankaŭ <em>vi</em> opinias, ke li estas — tia —?</p>

<p>SINJORINO SOLNESS<br>
Ho, mi ne plu scias, kion opinii pri li. Ĉar la doktoro ja rakontis
al mi tiome. Kaj kiam mi tion kunmetas kun iaĵoj, kiujn mi aŭdis
lin diri —</p>

<p class="staging">
(<b>Doktoro Herdal</b> ekrigardas tra la pordo)</p>

<p>DOKTORO HERDAL<br>
Ĉu li ne baldaŭ venos?</p>

<p>SINJORINO SOLNESS<br>
Jes, mi pensas. Mi almenaŭ sendis por voki lin.</p>

<p>DOKTORO HERDAL<br>
<span class="staging">(pli proksime)</span> Sed vi ja devas eniri, vi, sinjorino —</p>

<p>SINJORINO SOLNESS<br>
Ne, ne. Mi restos ĉi tie por atendi Halvard.</p>

<p>DOKTORO HERDAL<br>
Jes, sed venis kelkaj sinjorinoj al vi —</p>

<p>SINJORINO SOLNESS<br>
Ho Dio, ankaŭ <em>tio</em>! Kaj ĝuste nun!</p>

<p>DOKTORO HERDAL<br>
Venis iuj, kiuj diras, ke ili nepre volas rigardi la solenaĵon.</p>

<p>SINJORINO SOLNESS<br>
Jes-ja, mi do tamen devas eniri al ili. Ĉar estas ja mia devo.</p>

<p>HILDE<br>
Ĉu vi ne povas peti tiujn sinjorinojn foriri?</p>

<p>SINJORINO SOLNESS<br>
Neeblas. Ĉar ili ja jam venis, estas mia devo akcepti ilin. Sed
restu vi ĉi tie dume, — por akcepti lin, kiam li venos.</p>

<p>DOKTORO HERDAL<br>
Kaj retenu lin per babilaĵo tiom longe kiel eble —</p>

<p>SINJORINO SOLNESS<br>
Jes, faru, kara fraŭlino Wangel. Retenu lin tiel firme kiel vi
povas.</p>

<p>HILDE<br>
Ĉu ne estus pli ĝuste, ke vi mem farus?</p>

<p>SINJORINO SOLNESS<br>
Jes, je Dio, — estus ja <em>mia</em> devo. Sed kiam oni havas devojn
multflanke, tiam —</p>

<p>DOKTORO HERDAL<br>
<span class="staging">(rigardas al la ĝardeno)</span> Jen li venas!</p>

<p>SINJORINO SOLNESS<br>
Kaj imagu, — mi kiu devas eniri!</p>

<p>DOKTORO HERDAL<br>
<span class="staging">(al <b>Hilde</b>)</span> Ne menciu ke <em>mi</em> ĉeestas.</p>

<p>HILDE<br>
Ne, mi certe trovos alian paroltemon kun la konstruestro.</p>

<p>SINJORINO SOLNESS<br>
Kaj nepre retenu lin. Mi opinias, ke estas <em>vi</em>, kiu kapablas.</p>

<p class="staging">
(<b>Sinjorino Solness</b> kaj <b>doktoro Herdal</b> iras en la domon. <b>Hilde</b>
restas staranta sur la verando.)</p>

<p class="staging">
(<b>Konstruestro Solness</b> venas de la ĝardeno supren laŭ la
ŝtuparo)</p>

<p>SOLNESS<br>
Laŭdire estas iu, kiu serĉas min, mi aŭdas.</p>

<p>HILDE<br>
Jes, tiu estas mi, konstruestro.</p>

<p>SOLNESS<br>
Ho, ĉu estas vi, Hilde. Mi timis, ke estus Aline kaj la doktoro.</p>

<p>HILDE<br>
Aspekte vi estas tre timema, vi!</p>

<p>SOLNESS<br>
Ĉu vi tion kredas?</p>

<p>HILDE<br>
Jes, homoj diras, ke vi timas grimpi — ekzemple la skafaldojn.</p>

<p>SOLNESS<br>
Nu, tio estas ja aparta afero, tio.</p>

<p>HILDE<br>
Sed timema, — vi do estas?</p>

<p>SOLNESS<br>
Jes, mi estas.</p>

<p>HILDE<br>
Timas ke vi falos kaj mortfrapiĝos?</p>

<p>SOLNESS<br>
Ne, tiel ne.</p>

<p>HILDE<br>
Kiel do?</p>

<p>SOLNESS<br>
Mi timas la venĝon, Hilde.</p>

<p>HILDE<br>
La venĝon? <span class="staging">(skuas la kapon)</span> Tion mi ne komprenas.</p>

<p>SOLNESS<br>
Eksidu. Kaj mi rakontos ion al vi.</p>

<p>HILDE<br>
Jes, faru! Tuj!</p>

<p class="staging">
(Ŝi eksidas sur tabureton ĉe la balustrado kaj rigardas lin
atente.)</p>

<p>SOLNESS<br>
<span class="staging">(ĵetas sian ĉapelon sur la tablon)</span> Vi ja scias, ke la unua pri kio
mi komencis, estis preĝejaj konstruaĵoj.</p>

<p>HILDE<br>
<span class="staging">(kapsignas)</span> Mi bone scias.</p>

<p>SOLNESS<br>
Ĉar mi, vidu, kiel knabo mi venis el pia hejmo en la kamparo. Kaj
tial ŝajnis al mi, ke tiu preĝeja konstruado estas la plej digna,
kiun mi povus elekti.</p>

<p>HILDE<br>
Jes — jes.</p>

<p>SOLNESS<br>
Kaj tion mi kuraĝas diri, ke mi konstruis tiujn etajn, malriĉajn
preĝejojn kun tiel honesta kaj varma kaj kora animo, ke — ke —</p>

<p>HILDE<br>
Ke —? Nu?</p>

<p>SOLNESS<br>
Jes, ŝajnis al mi, ke li povus esti kontenta pri mi.</p>

<p>HILDE<br>
<em>Li</em>? Kiu <em>li?</em></p>

<p>SOLNESS<br>
Li, kiu havus la preĝejojn, kompreneble! Li, por kiu ili servus al
honoro kaj laŭdo.</p>

<p>HILDE<br>
Ĉu tiel! Sed ĉu vi certas, ke — ke li ne estis — tiel — kontenta
pri vi?</p>

<p>SOLNESS<br>
<span class="staging">(malestime)</span> <em>Li</em> kontenta pri <em>mi</em>! Kiel povas vi tiel paroli, Hilde?
Li, kiu permesis al la trolo en mi brui laŭ propra volo. Li, kiu
ordonis al ili ĉeesti nokte kaj tage por servi min, — al ĉiuj tiuj
— tiuj —</p>

<p>HILDE<br>
Diabloj —</p>

<p>SOLNESS<br>
Jes, ambaŭ specoj. Ho ne, mi devis senti, ke li ne estas kontenta
pri mi. <span class="staging">(mistere)</span> Komprenu, ke tial vere li igis forbruli la
malnovan domon.</p>

<p>HILDE<br>
Ĉu tial?</p>

<p>SOLNESS<br>
Jes, ĉu vi ne komprenas? Li volis doni al mi eblecon fariĝi majstro
en mia fako — kaj konstrui ankoraŭ pli honorindajn preĝejojn por
li. Unue mi ne komprenis kien li volis. Sed jen subite eklumiĝis
por mi.</p>

<p>HILDE<br>
Kiam tio okazis?</p>

<p>SOLNESS<br>
Tio okazis kiam mi konstruis la preĝejturon norde en Lysanger.</p>

<p>HILDE<br>
Tion mi suspektis.</p>

<p>SOLNESS<br>
Ĉar, vidu Hilde, tie norde en la fremda loko, <em>tie</em> mi konstante
pensadis kaj cerbumis en mi mem. Jen mi vidis kial li forprenis de mi
miajn infanojn. Estis por ke nenio malhelpu min. Ne tiaĵoj kiel amo
kaj feliĉo, komprenu. Mi devis nur esti konstruestro. Nenio alia.
Kaj mian tutan vivon mi devis konstrui por li. <span class="staging">(ridas)</span> Sed el <em>tio</em>
tamen nenio fariĝis.</p>

<p>HILDE<br>
Kion vi do faris?</p>

<p>SOLNESS<br>
Unue mi esploris kaj provis min mem —</p>

<p>HILDE<br>
Kaj poste?</p>

<p>SOLNESS<br>
Poste mi faris la <em>neeblan</em>. Mi kiel <em>li</em>.</p>

<p>HILDE<br>
La neeblan?</p>

<p>SOLNESS<br>
Neniam antaŭe mi eltenis grimpi alten kaj libere supren. Sed tiun
tagon mi kapablis.</p>

<p>HILDE<br>
<span class="staging">(eksaltas)</span> Jes, jes, vi kapablis!</p>

<p>SOLNESS<br>
Kaj kiam mi staris tie tute supre kaj pendigis la florkronon sur la
pinton, mi diris al li: Aŭskultu nun, vi potenculo! De nun mi volas
esti libera konstruestro, ankaŭ mi. En mia fako. Kiel vi en la via.
Neniam plu mi volas konstrui preĝejojn por vi. Nur hejmojn por homoj.</p>

<p>HILDE<br>
<span class="staging">(kun grandaj brilaj okuloj)</span> <em>Tio</em> estis la kanto, kiun mi aŭdis tra
la aero!</p>

<p>SOLNESS<br>
Sed li elpensis ion poste.</p>

<p>HILDE<br>
Kion vi aludas per <em>tio</em>?</p>

<p>SOLNESS<br>
<span class="staging">(rigardas ŝin malĝoje)</span> Konstrui hejmojn por homoj, — ne valoras
ŝilingon, Hilde.</p>

<p>HILDE<br>
Ĉu <em>tion</em> vi diras nun?</p>

<p>SOLNESS<br>
Jes, ĉar nun mi vidas. La homoj ne bezonas siajn hejmojn. Ne por
esti feliĉaj, ne. Kaj ankaŭ mi ne bezonus tian <em>hejmon</em>. Se mi iun
posedus. <span class="staging">(kun silenta, amara rido)</span> <em>Jen</em> la tuta aranĝo, tiel
longe, tiel longe kiel mi vidas malantaŭen. Vere nenio konstruita.
Eĉ nenio oferita por ion konstrui. Nenio, nenio — ĉio.</p>

<p>HILDE<br>
Kaj nenion vi volas konstrui ekde nun?</p>

<p>SOLNESS<br>
<span class="staging">(vigle)</span> Jes, ĝuste nun mi volas komenci!</p>

<p>HILDE<br>
Kion do? Kion do? Diru tuj!</p>

<p>SOLNESS<br>
La sola en kiu mi kredas ke kuŝas homa feliĉo, <em>tion</em> mi volas nun
konstrui.</p>

<p>HILDE<br>
<span class="staging">(rigardas lin firme)</span> Konstruestro, — nun vi pensas pri niaj
aerkasteloj.</p>

<p>SOLNESS<br>
La aerkasteloj, jes.</p>

<p>HILDE<br>
Mi timas, ke vi kapturniĝus antaŭ ol ni atingus duonvoje.</p>

<p>SOLNESS<br>
Ne kiam mi povas iri manon en mano kun <em>vi</em>, Hilde.</p>

<p>HILDE<br>
<span class="staging">(kun aspekto de subpremata kolero)</span> Nur kun mi? Ĉu ne pluraj
kuniros?</p>

<p>SOLNESS<br>
Pri kiuj aliaj vi pensas?</p>

<p>HILDE<br>
Ho, — ŝi, tiu Kaja ĉe la pupitro. Povrulino, — ĉu vi ne ankaŭ
kunprenos ŝin?</p>

<p>SOLNESS<br>
Hoho. Ĉu estis pri ŝi, ke Aline sidis ĉi tie babilante kun vi.</p>

<p>HILDE<br>
Ĉu estas tiel aŭ ĉu ne?</p>

<p>SOLNESS<br>
<span class="staging">(impete)</span> Mi ne respondas pri tiaĵo! Vi plene kaj tute kredu min!</p>

<p>HILDE<br>
Dum dek jaroj mi kredis tute, tute pri vi.</p>

<p>SOLNESS<br>
Vi daŭre kredu pri mi!</p>

<p>HILDE<br>
Do lasu min vidi vin libera alte supre!</p>

<p>SOLNESS<br>
<span class="staging">(peze)</span> Ho, Hilde, — tiel por ĉiutaga uzo mi ne estas.</p>

<p>HILDE<br>
<span class="staging">(pasie)</span> Mi volas! Mi volas! <span class="staging">(petante)</span> Nur unu solan fojon ankoraŭ,
konstruestro! Faru la <em>neeblan</em> denove!</p>

<p>SOLNESS<br>
<span class="staging">(staras ŝin profunde rigardante)</span> <em>Se</em> mi tion provas, Hilde, mi
volas stari tie supre al li parolante kiel la pasintan fojon.</p>

<p>HILDE<br>
<span class="staging">(en kreskanta intenseco)</span> Kion vi diros al li.</p>

<p>SOLNESS<br>
Mi diros al li: Aŭskultu min, potenca majstro, — juĝu pri mi laŭ
via bontrovo, kiel al vi plaĉas. Sed de nun mi nur konstruos la plej
delikatan en la mondo —</p>

<p>HILDE<br>
<span class="staging">(en ravo)</span> Jes — jes — jes!</p>

<p>SOLNESS<br>
— konstruos kune kun princino, kiun mi amas —</p>

<p>HILDE<br>
Jes, diru tion al li! Diru tion al li!</p>

<p>SOLNESS<br>
Jes. Kaj poste mi diros al li: Nun mi iros malsupren kaj
ĉirkaŭbrakos ŝin kaj kisos ŝin —</p>

<p>HILDE<br>
— multajn fojojn! Diru tion!</p>

<p>SOLNESS<br>
— multajn, multajn fojojn mi volas diri.</p>

<p>HILDE<br>
Kaj jen —?</p>

<p>SOLNESS<br>
Jen mi volas svingi mian ĉapelon — kaj iri malsupren al la tero —
kaj fari kiel mi al li diris.</p>

<p>HILDE<br>
<span class="staging">(kun etendata mano)</span> Nun mi revidas vin, kiel tiun fojon kiam estis
kantado en la aero!</p>

<p>SOLNESS<br>
<span class="staging">(rigardas ŝin kun klinata kapo)</span> Kiel vi fariĝis tia, kia vi estas,
Hilde?</p>

<p>HILDE<br>
Kiel vi faris min tia, kia mi estas?</p>

<p>SOLNESS<br>
<span class="staging">(mallonge kaj firme)</span> La princino <em>havu</em> sian kastelon.</p>

<p>HILDE<br>
<span class="staging">(ĝojkrie, manfrapas)</span> Ho, konstruestro —! Mia delikata, delikata
kastelo. Nia aerkastelo!</p>

<p>SOLNESS<br>
Kun fundamento sube.</p>

<p class="staging">
(En la strato kolektiĝis <b>multaj homoj</b>, kiuj nur malklare vidiĝas
inter la arboj. Muziko el blovinstrumentoj aŭdiĝas de fore
malantaŭ la nova domo)</p>

<p class="staging">
(<b>Sinjorino Solness</b>, kun peltkolumo, <b>doktoro</b> <b>Herdal</b>, kun ŝia
blanka ŝalo sur la brako, kaj kelkaj sinjorinoj venas sur la
verandon. <b>Ragnar Brovik</b> samtempe venas de la ĝardeno.)</p>

<p>SINJORINO SOLNESS<br>
<span class="staging">(al <b>Ragnar</b>)</span> Ĉu estu ankaŭ muziko?</p>

<p>RAGNAR<br>
Jes. Estas la asocio de la konstrulaboristoj. <span class="staging">(al <b>Solness</b>)</span> Mi diru
de la laborestro, ke li nun staras preta por supreniri kun la
florkrono.</p>

<p>SOLNESS<br>
<span class="staging">(prenas sian ĉapelon)</span> Bone. Mi mem venos.</p>

<p>SINJORINO SOLNESS<br>
<span class="staging">(time)</span> Kion vi volas tie, Halvard?</p>

<p>SOLNESS<br>
<span class="staging">(abrupte)</span> Mi devas esti tie sube kun la laboristoj.</p>

<p>SINJORINO SOLNESS<br>
Jes, sube, jes. Nur sube.</p>

<p>SOLNESS<br>
Mi ja kutimas. Tiel labortage.</p>

<p class="staging">
(Li malsupreniras la ŝtuparon kaj for tra la ĝardeno.)</p>

<p>SINJORINO SOLNESS<br>
<span class="staging">(vokas post lin super la balustrado)</span> Sed nepre petu la viron, ke li
estu singardema, kiam li supreniros! Promesu tion, Halvard!</p>

<p>DOKTORO HERDAL<br>
<span class="staging">(al <b>sinjorino Solness</b>)</span> Jen vidu ke mi pravas! Li ne plu pensas pri
tiuj stultaĵoj.</p>

<p>SINJORINO SOLNESS<br>
Ho, tio malpezigis! Du fojojn viroj falis por ni. Kaj ambaŭ mortis
surloke. <span class="staging">(turnas sin al <b>Hilde</b>)</span> Dankon al vi, fraŭlino Wangel, ke vi
retenis lin tiel firme. <em>Mi</em> certe ne estus povinta.</p>

<p>DOKTORO HERDAL<br>
<span class="staging">(gaje)</span> Jes, jes, fraŭlino Wangel, vi ja kapablas reteni kiun ajn
firme, se vi vere volas, vi!</p>

<p class="staging">
(<b>Sinjorino Solness</b> kaj <b>doktoro Herdal</b> iras al la <b>sinjorinoj</b>,
kiuj staras pli proksime al la ŝtuparo rigardante tra la ĝardeno.
<b>Hilde</b> restas staranta ĉe la balustrado antaŭe. <b>Ragnar</b> iras al
ŝi.)</p>

<p>RAGNAR<br>
<span class="staging">(kun subpremata rido, duone mallaŭte)</span> Fraŭlino, — vi vidas la
junajn homojn malsupre sur la strato, ĉu?</p>

<p>HILDE<br>
Jes.</p>

<p>RAGNAR<br>
Estas la kamaradoj, kiuj volas rigardi la majstron.</p>

<p>HILDE<br>
Kial volas ili <em>lin</em> rigardi?</p>

<p>RAGNAR<br>
Ili volas vidi, ke li ne kuraĝas suprengrimpi sur sian propran
domon.</p>

<p>HILDE<br>
Ĉu <em>tion</em> ili volas, tiuj knaboj!</p>

<p>RAGNAR<br>
<span class="staging">(kolere kaj moke)</span> Li subpremis nin sufiĉe longe, li. Nun ni volas
vidi ke ankaŭ <em>li</em> devas teni sin sube.</p>

<p>HILDE<br>
Tion vi ne vidos. Ĉi tiun fojon ne.</p>

<p>RAGNAR<br>
<span class="staging">(ridetas)</span> Ĉu? Kie ni do vidos lin?</p>

<p>HILDE<br>
Alte, — alte supre ĉe la pinto vi vidos lin!</p>

<p>RAGNAR<br>
<span class="staging">(ridas)</span> Lin! Kredu tion!</p>

<p>HILDE<br>
Li <em>volas</em> al la supro. Kaj do vi lin tie vidos.</p>

<p>RAGNAR<br>
Jes, li <em>volas</em>, jes! Tion mi volonte kredas. Sed efektive li ne
<em>povas</em>. Kapturniĝus por li longe, longe antaŭ ol li atingus duone.
Li devus reen rampi malsupren sur manoj kaj genuoj.</p>

<p>DOKTORO HERDAL<br>
<span class="staging">(montras eksteren)</span> Vidu! La laborestro supreniras la
ŝtuparegojn.</p>

<p>SINJORINO SOLNESS<br>
Kaj li ja havas la florkronon por porti. Ke li nun estu singarda!</p>

<p>RAGNAR<br>
<span class="staging">(ekrigardas dubeme kaj krias)</span> Sed estas ja —!</p>

<p>HILDE<br>
<span class="staging">(krias en ĝojego)</span> Estas la konstruestro mem!</p>

<p>SINJORINO SOLNESS<br>
<span class="staging">(ekkrias en timo)</span> Jes, estas Halvard! Ho, granda Dio —! Halvard!
Halvard!</p>

<p>DOKTORO HERDAL<br>
Tŝ! Ne kriu al li!</p>

<p>SINJORINO SOLNESS<br>
<span class="staging">(duone senrega)</span> Mi volas al li! Prenu lin malsupren!</p>

<p>DOKTORO HERDAL<br>
<span class="staging">(retenas ŝin)</span> Ĉiuj staru senmove! Eĉ ne sono!</p>

<p>HILDE<br>
<span class="staging">(senmova, sekvas <b>Solness</b> per la okuloj)</span> Li iras supren, supren.
Ĉiam pli supren. Ĉiam pli supren! Vidu! Vidu nur!</p>

<p>RAGNAR<br>
<span class="staging">(senspire)</span> Nun li <em>devas</em> turni. Ne eblas io alia.</p>

<p>HILDE<br>
Li grimpas supren, supren. Baldaŭ li estos tute supre.</p>

<p>SINJORINO SOLNESS<br>
Ho, mi mortos pro timo. Mi ne eltenas la vidon!</p>

<p>DOKTORO HERDAL<br>
Do ne rigardu lin, vi.</p>

<p>HILDE<br>
Jen li staras sur la plej superaj tabuloj! Tute supre!</p>

<p>DOKTORO HERDAL<br>
Neniu movu sin! Ĉu vi aŭdas!</p>

<p>HILDE<br>
<span class="staging">(ĝojas en silenta ĝuo)</span> Fine! Fine! Nun mi denove vidas lin granda
kaj libera!</p>

<p>RAGNAR<br>
<span class="staging">(kvazaŭ senvoĉa)</span> Sed tio estas ja —</p>

<p>HILDE<br>
Tia mi vidis lin dum la dek jaroj. Kiel memfide li staras! Tamen
terure ekscite. Rigardu lin! Nun li pendigas la florkronon sur la
turpinton!</p>

<p>RAGNAR<br>
Estas kvazaŭ rigardi ion neeblan.</p>

<p>HILDE<br>
Jes, <em>estas</em> ja la <em>neebla</em>, tio, kion li nun faras! <span class="staging">(kun
nedifinebla esprimo en la okuloj)</span> Ĉu vi vidas iun alian tie supre
ĉe li?</p>

<p>RAGNAR<br>
Estas neniu alia.</p>

<p>HILDE<br>
Jes, estas iu kun kiu li kverelas.</p>

<p>RAGNAR<br>
Vi eraras.</p>

<p>HILDE<br>
Ĉu vi eĉ ne aŭdas kanton en la aero?</p>

<p>RAGNAR<br>
Devas esti la vento en la arbokronoj.</p>

<p>HILDE<br>
<em>Mi</em> aŭdas kanton. Fortan kanton! <span class="staging">(krias en sovaĝa ĝojo)</span> Vidu,
vidu! Nun li svingas la ĉapelon! Li salutas al ni sube! Ho, salutu
do supren al li. Ĉar nun, nun estas finite! <span class="staging">(tiras la blankan
ŝalon for de la doktoro, svingas ĝin kaj krias supren)</span> Vivu la
konstruestro Solness!</p>

<p>DOKTORO HERDAL<br>
Ne faru! Ne faru! Pro Dio —!</p>

<p class="staging">
(La <b>sinjorinoj</b> sur la verando svingas poŝtukojn kaj oni huraas
malsupre en la strato. Subite mutiĝas, kaj la homamaso transŝaltas
al krio de teruro. Homa korpo kune kun tabuloj kaj pecoj de lignaĵo
vidiĝas inter la arboj fali malsupren.)</p>

<p>SINJORINO SOLNESS KAJ LA SINJORINOJ<br>
<span class="staging">(samtempe)</span> Li falas!</p>

<p class="staging">
(<b>Sinjorino Solness</b> ŝanceliĝas, faletas senforta malantaŭen kaj
kaptiĝas de la sinjorinoj sub krioj kaj konfuzo.)</p>

<p class="staging">
(La homamaso sur la strato rompas la barilon kaj sturmas en la
ĝardenon. Ankaŭ <b>doktoro Herdal</b> rapidas tien. Mallonga paŭzo)</p>

<p>HILDE<br>
<span class="staging">(fikse rigardas supren kaj diras kvazaŭ ŝtoniĝinta)</span> <em>Mia</em>
konstruestro.</p>

<p>RAGNAR<br>
<span class="staging">(apogas sin treme al la balustrado)</span> Li certe estas frakasita.
Mortigita surloke.</p>

<p>UNU EL LA SINJORINOJ<br>
<span class="staging">(dum oni portas <b>sinjorinon Solness</b> en la domon)</span> Kuru al la
doktoro —</p>

<p>RAGNAR<br>
Mi ne povas movi piedon —</p>

<p>ALIA SINJORINO<br>
Voku do iun tie sube!</p>

<p>RAGNAR<br>
<span class="staging">(provas voki)</span> Kiel estas? Ĉu li vivas?</p>

<p>VOĈO<br>
<span class="staging">(el la ĝardeno)</span> Konstruestro Solness estas morta!</p>

<p>ALIAJ VOĈOJ<br>
<span class="staging">(pli proksime)</span> La tuta kapo frakasita. — Li falis rekte en la
ŝtonejon.</p>

<p>HILDE<br>
<span class="staging">(turnas sin al Ragnar kaj diras silente)</span> Nun mi ne plu vidas lin tie
supre.</p>

<p>RAGNAR<br>
Terure. Li tamen ne kapablis.</p>

<p>HILDE<br>
<span class="staging">(kvazaŭ en silenta, freneza triumfo)</span> Sed tute al la supro li
atingis. Kaj mi aŭdis harpoj en la aero. <span class="staging">(Ŝi svingas la ŝalon
supren kaj krias en sovaĝa ardo)</span> Mia, — mia konstruestro!</p>
</div>







<pre></pre><section class="pg-boilerplate pgheader" id="pg-footer" lang="en">
<div id="pg-end-separator">
<span>*** END OF THE PROJECT GUTENBERG EBOOK KONSTRUESTRO SOLNESS ***</span>
</div>

    
<div>
Updated editions will replace the previous one—the old editions will
be renamed.
</div><div>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.
</div>

<div id="project-gutenberg-license">START: FULL LICENSE</div>

<h2 id="pg-footer-heading">THE FULL PROJECT GUTENBERG LICENSE</h2>

<div class="agate">PLEASE READ THIS BEFORE YOU DISTRIBUTE OR USE THIS WORK
</div><div>
To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.
</div><div class="secthead">
Section 1. General Terms of Use and Redistributing Project Gutenberg™
electronic works
</div><div>
1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div><div>
1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.
</div><div>
1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.
</div><div>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.
</div><div>
1.E. Unless you have removed all references to Project Gutenberg:
</div><div>
1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:
</div><blockquote><div>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div></blockquote><div>
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.
</div><div>
1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.
</div><div>
1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.
</div><div>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.
</div><div>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.
</div><div>
1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.
</div><div>
1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:
</div><ul>
    <li>• You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    </li>
    <li>• You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    </li>
    <li>• You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </li>
    <li>• You comply with all other terms of this agreement for free
        distribution of Project Gutenberg™ works.
    </li>
</ul><div>
1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.
</div><div>
1.F.
</div><div>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div><div>
1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div><div>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div><div>
1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div><div>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div><div>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.
</div><div class="secthead">
Section 2. Information about the Mission of Project Gutenberg™
</div><div>
Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div><div>
Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div><div class="secthead">
Section 3. Information about the Project Gutenberg Literary Archive Foundation
</div><div>
The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.
</div><div>
The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact
</div><div class="secthead">
Section 4. Information about Donations to the Project Gutenberg
Literary Archive Foundation
</div><div>
Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div><div>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div><div>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div><div>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div><div>
Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.
</div><div class="secthead">
Section 5. General Information About Project Gutenberg™ electronic works
</div><div>
Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.
</div><div>
Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div><div>
Most people start at our website which has the main PG search
facility: <a href="https://www.gutenberg.org">www.gutenberg.org</a>.
</div><div>
This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</section></body></html>
